id,text
[000100 (1)],    Hwæt.
[000200 (1)],"    Ic swefna cyst secgan wylle, <hwæt> me gemætte to midre nihte, syðþan reordberend reste wunedon."
[000300 (4)],"    Þuhte me þæt ic gesawe syllicre treow on lyft lædan, leohte bewunden, beama beorhtost."
[000400 (6)],    Eall þæt beacen wæs begoten mid golde.
[000500 (7)],"    Gimmas stodon fægere æt foldan sceatum, swylce þær fife wæron uppe on þam eaxlegespanne."
[000600 (9)],"    Beheoldon þær engel dryhtnes ealle, fægere þurh forðgesceaft."
[000700 (10)],"    Ne wæs ðær huru fracodes gealga, ac hine þær beheoldon halige gastas, men ofer moldan, ond eall þeos mære gesceaft."
[000800 (13)],"    Syllic wæs se sigebeam, ond ic synnum fah, forwunded mid wommum."
[000900 (14)],"    Geseah ic wuldres treow, wædum geweorðode, wynnum scinan, gegyred mid golde; gimmas hæfdon bewrigene weorðlice <wealdendes> treow."
[001000 (18)],"    Hwæðre ic þurh þæt gold ongytan meahte earmra ærgewin, þæt hit ærest ongan swætan on þa swiðran healfe."
[001100 (20)],"    Eall ic wæs mid <sorgum> gedrefed, forht ic wæs for þære fægran gesyhðe."
[001200 (21)],"    Geseah ic þæt fuse beacen wendan wædum ond bleom; hwilum hit wæs mid wætan bestemed, beswyled mid swates gange, hwilum mid since gegyrwed."
[001300 (24)],"    Hwæðre ic þær licgende lange hwile beheold hreowcearig hælendes treow, oððæt ic gehyrde þæt hit hleoðrode."
[001400 (27)],"    Ongan þa word sprecan wudu selesta: þæt wæs geara iu, ic þæt gyta geman, þæt ic wæs aheawen holtes on ende, astyred of stefne minum."
[001500 (30)],"    Genaman me ðær strange feondas, geworhton him þær to wæfersyne, heton me heora wergas hebban."
[001600 (32)],"    Bæron me ðær beornas on eaxlum, oððæt hie me on beorg asetton, gefæstnodon me þær feondas genoge."
[001700 (33)],    Geseah ic þa frean mancynnes efstan elne mycle þæt he me wolde on gestigan.
[001800 (35)],"    Þær ic þa ne dorste ofer dryhtnes word bugan oððe berstan, þa ic bifian geseah eorðan sceatas."
[001900 (37)],"    Ealle ic mihte feondas gefyllan, hwæðre ic fæste stod."
[002000 (39)],"    Ongyrede hine þa geong hæleð, þæt wæs god ælmihtig, strang ond stiðmod."
[002100 (40)],"    Gestah he on gealgan heanne, modig on manigra gesyhðe, þa he wolde mancyn lysan."
[002200 (42)],    Bifode ic þa me se beorn ymbclypte.
[002300 (42)],"    Ne dorste ic hwæðre bugan to eorðan, feallan to foldan sceatum, ac ic sceolde fæste standan."
[002400 (44)],    Rod wæs ic aræred.
[002500 (44)],"    Ahof ic ricne cyning, heofona hlaford, hyldan me ne dorste."
[002600 (46)],    Þurhdrifan hi me mid deorcan næglum.
[002700 (46)],"    On me syndon þa dolg gesiene, opene inwidhlemmas."
[002800 (47)],    Ne dorste ic hira nænigum sceððan.
[002900 (48)],    Bysmeredon hie unc butu ætgædere.
[003000 (48)],"    Eall ic wæs mid blode bestemed, begoten of þæs guman sidan, siððan he hæfde his gast onsended."
[003100 (50)],    Feala ic on þam beorge gebiden hæbbe wraðra wyrda.
[003200 (51)],    Geseah ic weruda god þearle þenian.
[003300 (52)],"    Þystro hæfdon bewrigen mid wolcnum wealdendes hræw, scirne sciman, sceadu forðeode, wann under wolcnum."
[003400 (55)],"    Weop eal gesceaft, cwiðdon cyninges fyll."
[003500 (56)],    Crist wæs on rode.
[003600 (57)],    Hwæðere þær fuse feorran cwoman to þam æðelinge.
[003700 (58)],    Ic þæt eall beheold.
[003800 (59)],"    Sare ic wæs mid <sorgum> gedrefed, hnag ic hwæðre þam secgum to handa, eaðmod elne mycle."
[003900 (60)],"    Genamon hie þær ælmihtigne god, ahofon hine of ðam hefian wite."
[004000 (61)],    Forleton me þa hilderincas standan steame bedrifenne; eall ic wæs mid strælum forwundod.
[004100 (63)],"    Aledon hie ðær limwerigne, gestodon him æt his lices heafdum, beheoldon hie ðær heofenes dryhten, ond he hine ðær hwile reste, meðe æfter ðam miclan gewinne."
[004200 (65)],"    Ongunnon him þa <moldern> wyrcan beornas on banan gesyhðe; curfon hie ðæt of beorhtan stane, gesetton hie ðæron sigora wealdend."
[004300 (67)],"    Ongunnon him þa sorhleoð galan earme on þa æfentide, þa hie woldon eft siðian, meðe fram þam mæran þeodne."
[004400 (69)],    Reste he ðær mæte weorode.
[004500 (70)],"    Hwæðere we ðær <greotende> gode hwile stodon on staðole, syððan <stefn> up gewat hilderinca."
[004600 (72)],"    Hræw colode, fæger feorgbold."
[004700 (73)],    Þa us man fyllan ongan ealle to eorðan.
[004800 (74)],    Þæt wæs egeslic wyrd.
[004900 (75)],    Bedealf us man on deopan seaþe.
[005000 (75)],"    Hwæðre me þær dryhtnes þegnas, freondas gefrunon, <ond> gyredon me golde ond seolfre."
[005100 (78)],"    Nu ðu miht gehyran, hæleð min se leofa, þæt ic bealuwara weorc gebiden hæbbe, sarra sorga."
[005200 (80)],"    Is nu sæl cumen þæt me weorðiað wide ond side menn ofer moldan, ond eall þeos mære gesceaft, gebiddaþ him to þyssum beacne."
[005300 (83)],    On me bearn godes þrowode hwile.
[005400 (84)],"    Forþan ic þrymfæst nu hlifige under heofenum, ond ic hælan mæg æghwylcne anra, þara þe him bið egesa to me."
[005500 (87)],"    Iu ic wæs geworden wita heardost, leodum laðost, ærþan ic him lifes weg rihtne gerymde, reordberendum."
[005600 (90)],"    Hwæt, me þa geweorðode wuldres ealdor ofer holmwudu, heofonrices weard."
[005700 (92)],"    Swylce swa he his modor eac, Marian sylfe, ælmihtig god for ealle menn geweorðode ofer eall wifa cynn."
[005800 (95)],"    Nu ic þe hate, hæleð min se leofa, þæt ðu þas gesyhðe secge mannum, onwreoh wordum þæt hit is wuldres beam, se ðe ælmihtig god on þrowode for mancynnes manegum synnum ond Adomes ealdgewyrhtum."
[005900 (101)],"    Deað he þær byrigde, hwæðere eft dryhten aras mid his miclan mihte mannum to helpe."
[006000 (103)],    He ða on heofenas astag.
[006100 (103)],"    Hider eft fundaþ on þysne middangeard mancynn secan on domdæge dryhten sylfa, ælmihtig god, ond his englas mid, þæt he þonne wile deman, se ah domes geweald, anra gehwylcum swa he him ærur her on þyssum lænum life geearnaþ."
[006200 (110)],    Ne mæg þær ænig unforht wesan for þam worde þe se wealdend cwyð.
[006300 (112)],"    Frineð he for þære mænige hwær se man sie, se ðe for dryhtnes naman deaðes wolde biteres onbyrigan, swa he ær on ðam beame dyde."
[006400 (115)],"    Ac hie þonne forhtiað, ond fea þencaþ hwæt hie to Criste cweðan onginnen."
[006500 (117)],"    Ne þearf ðær þonne ænig <anforht> wesan þe him ær in breostum bereð beacna selest, ac ðurh ða rode sceal rice gesecan of eorðwege æghwylc sawl, seo þe mid wealdende wunian þenceð."
[006600 (122)],"    Gebæd ic me þa to þan beame bliðe mode, elne mycle, þær ic ana wæs mæte werede."
[006700 (124)],"    Wæs modsefa afysed on forðwege, feala ealra gebad langunghwila."
[006800 (126)],"    Is me nu lifes hyht þæt ic þone sigebeam secan mote ana oftor þonne ealle men, well weorþian."
[006900 (129)],"    Me is willa to ðam mycel on mode, ond min mundbyrd is geriht to þære rode."
[007000 (131)],"    Nah ic ricra feala freonda on foldan, ac hie forð heonon gewiton of worulde dreamum, sohton him wuldres cyning, lifiaþ nu on heofenum mid heahfædere, wuniaþ on wuldre, ond ic wene me daga gehwylce hwænne me dryhtnes rod, þe ic her on eorðan ær sceawode, on þysson lænan life gefetige ond me þonne gebringe þær is blis mycel, dream on heofonum, þær is dryhtnes folc geseted to symle, þær is singal blis, ond <me> þonne asette þær ic syþþan mot wunian on wuldre, well mid þam halgum dreames brucan."
[007100 (144)],"    Si me dryhten freond, se ðe her on eorþan ær þrowode on þam gealgtreowe for guman synnum."
[007200 (147)],"    He us onlysde ond us lif forgeaf, heofonlicne ham."
[007300 (148)],    Hiht wæs geniwad mid bledum ond mid blisse þam þe þær bryne þolodan.
[007400 (150)],"    Se sunu wæs sigorfæst on þam siðfate, mihtig ond spedig, þa he mid manigeo com, gasta weorode, on godes rice, anwealda ælmihtig, englum to blisse ond eallum ðam halgum þam þe on heofonum ær wunedon on wuldre, þa heora wealdend cwom, ælmihtig god, þær his eðel wæs."
