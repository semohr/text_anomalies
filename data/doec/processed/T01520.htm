id,text
[000100 (1)],    //feoh// byþ frofur fira gehwylcum.
[000200 (2)],    Sceal ðeah manna gehwylc miclun hyt dælan gif he wile for drihtne domes hleotan.
[000300 (4)],"    //ur// byþ anmod and oferhyrned, felafrecne deor, feohteþ mid hornum, mære morstapa; þæt is modig wuht."
[000400 (7)],"    //ðorn// byþ ðearle scearp; ðegna gehwylcum anfeng ys yfyl, ungemetun reþe manna gehwylcun ðe him mid resteð."
[000500 (10)],"    //os// byþ ordfruma ælcre spræce, wisdomes wraþu and witena frofur, and eorla gehwam eadnys and tohiht."
[000600 (13)],"    //rad// byþ on recyde rinca gehwylcum sefte, and swiþhwæt ðam ðe sitteþ on ufan meare mægenheardum ofer milpaþas."
[000700 (16)],"    //cen// byþ cwicera gehwam cuþ on fyre, blac and beorhtlic, byrneþ oftust ðær hi æþelingas inne restaþ."
[000800 (19)],"    //gyfu// gumena byþ gleng and herenys, wraþu and wyrþscype, and wræcna gehwam ar and ætwist ðe byþ oþra leas."
[000900 (22)],"    //wen//ne bruceþ ðe can weana lyt, sares and <sorge>, and him sylfa hæfþ blæd and blysse and eac byrga geniht."
[001000 (25)],"    //hægl// byþ hwitust corna; hwyrft hit of heofones lyfte, wealcaþ hit windes <scuras>, weorþeþ hit to wætere syððan."
[001100 (27)],"    //nyd// byþ nearu on breostan, weorþeþ hi ðeah oft niþa bearnum to helpe and to hæle gehwæþre, gif hi his hlystaþ æror."
[001200 (29)],"    //is// byþ oferceald, ungemetum slidor, glisnaþ glæshluttur, gimmum gelicust, flor forste <geworuht>, fæger ansyne."
[001300 (32)],"    //ger// byþ gumena hiht, ðon god læteþ, halig heofones cyning, hrusan syllan beorhte bleda beornum and ðearfum."
[001400 (35)],"    //eoh// byþ utan unsmeþe treow, heard, hrusan fæst, hyrde fyres, wyrtrumun underwreþyd, wynan on eþle."
[001500 (38)],    //peorð// byþ symble plega and hlehter wlancum ðar wigan sittaþ on beorsele bliþe ætsomne.
[001600 (41)],"    //eolhx// <secg> <eard> hæfþ oftust on fenne, wexeð on wature, wundaþ grimme, blode breneð beorna gehwylcne ðe him ænigne onfeng gedeð."
[001700 (45)],"    //sigel// semannum symble biþ on hihte, ðonn hi hine feriaþ ofer fisces beþ, oþ hi brimhengest bringeþ to lande."
[001800 (48)],"    //Tir// biþ tacna sum, healdeð trywa wel wiþ æþelingas, a biþ on færylde, ofer nihta genipu næfre swiceþ."
[001900 (51)],"    //beorc// byþ bleda leas, bereþ efne swa ðeah tanas butan tudder, biþ on telgum wlitig, <heah> on helme hrysted fægere, geloden leafum, lyfte getenge."
[002000 (55)],"    //eh// byþ for eorlum æþelinga wyn, hors hofum wlanc, ðær him <hæleþ> <ymbe> welege on wicgum, wrixlaþ spræce, and biþ unstyllum æfre frofur."
[002100 (59)],"    //man// byþ on myrgþe his magan leof; sceal þeah anra gehwylc <oðrum> swican, for ðam dryhten wyle dome sine þæt earme flæsc eorþan betæcan."
[002200 (63)],"    //lagu// byþ leodum langsum geþuht, gif hi sculun <neþan> on nacan tealtum, and hi sæyþa swyþe bregaþ, and se brimhengest bridles ne <gymeð>."
[002300 (67)],"    //Ing// wæs ærest mid Eastdenum gesewen secgun, oþ he siððan <eft> ofer wæg gewat, wæn æfter ran; ðus heardingas ðone hæle nemdun."
[002400 (71)],"    //eþel// byþ oferleof æghwylcum men, gif he mot ðær rihtes and gerysena on brucan on <bolde> bleadum oftast."
[002500 (74)],"    //dæg// byþ drihtnes sond, deore mannum, mære metodes leoht, myrgþ and tohiht eadgum and earmum, eallum brice."
[002600 (77)],"    //ac// byþ on eorþan elda bearnum flæsces fodor, fereþ gelome ofer ganotes bæþ; garsecg fandaþ hwæþer ac hæbbe æþele treowe."
[002700 (81)],"    //æsc// biþ oferheah, eldum dyre, stiþ on staþule, stede rihte hylt, ðeah him feohtan on firas monige."
[002800 (84)],"    //yr// byþ æþelinga and eorla gehwæs wyn and wyrþmynd, byþ on wicge fæger, fæstlic on færelde, <fyrdgeatewa> sum."
[002900 (87)],"    //ior// byþ <eafix>, and ðeah a bruceþ fodres on <foldan>, hafaþ fægerne eard, wætre beworpen, ðær he wynnum leofaþ."
[003000 (90)],"    //ear// byþ egle eorla gehwylcun, ðonn fæstlice flæsc onginneþ, hraw colian, hrusan ceosan blac to gebeddan; bleda gedreosaþ, wynna gewitaþ, wera geswicaþ."
