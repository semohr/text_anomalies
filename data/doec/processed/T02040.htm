id,text
[000100 (174.44)],PRAEFATIO. Ic ælfric munuc & mæssepreost swa ðeah waccre þonne swilcum hadum gebyrige. wearð asend on æþelredes dæge cyninges fram ælfeage biscope aðelwoldes æftergengan to sumum mynstre ðe is cernel gehaten þurh æðelmæres bene ðæs þegenes. his gebyrd & goodnys sind gehwær cuðe.
[000200 (174.48)],    Þa bearn me on mode ic truwige ðurh godes gife. þæt ic ðas boc of ledenum gereorde to engliscre spræce awende. na þurh gebylde micelre lare. ac for ðan ðe ic geseah & gehyrde mycel gedwyld on manegum engliscum bocum. ðe ungelærede menn ðurh heora bilewitnysse to micclum wisdome tealdon. & me ofhreow þæt hi ne cuðon ne næfdon ða godspellican lare on heora gewritum. buton ðam mannum anum ðe þæt leden cuðon. & buton þam bocum ðe ælfred cyning snoterlice awende of ledene on englisc. ða synd to hæbbene.
[000300 (174.56)],    For ðisum antimbre ic gedyrstlæhte on gode truwiende þæt ic ðas gesetnysse undergann. & eac for ðam ðe menn behofiað godre lare swiðost on þisum timan þe is geendung þyssere worulde. & beoð fela frecednyssa on mancynne ær ðan þe se ende becume. swa swa ure drihten on his godspelle cwæð to his leorningcnihtum.
[000400 (174.61)],    Þonne beoð swilce gedreccednyssa swilce næron næfre ær fram frymðe middangeardes.
[000500 (175.62)],    Manega lease cristas cumað on minum naman cweðende ic eom crist. & wyrcað fela tacna & wundra to bepæcenne mancynn. & eac swylce ða gecorenan men gif hit gewurðan mæg.
[000600 (175.65)],    & butan se ælmihtiga god ða dagas gescyrte. eall mennisc forwurde ac for his gecorenum he gescyrte ða dagas.
[000700 (175.67)],    Gehwa mæg þe eaðelicor þa toweardan costnunge acuman ðurh godes fultum. gif he bið þurh boclice lare getrymmed. for ðan ðe ða beoð gehealdene þe oð ende on geleafan þurhwuniað.
[000800 (175.69)],    Fela gedreccednyssa & earfoðnyssa becumað on ðissere worulde ær hire geendunge. & þa sind ða bydelas þæs ecan forwyrdes on yfelum mannum þe for heora mandædum siððan ecelice ðrowiað on ðære sweartan helle.
[000900 (175.73)],    Þonne cymð se antecrist se bið mennisc mann & soð deofol swa swa ure hælend is soðlice mann. & god on anum hade.
[001000 (175.74)],    & se gesewenlica deofol þonne wyrcð ungerima wundra. & cwyð þæt he sylf god beo. & wile neadian mancynn to his gedwylde. ac his tima ne bið na langsum. for ðan ðe godes grama hine fordeð. & ðeos weoruld bið siððan geendod.
[001100 (175.78)],    Crist ure drihten gehælde untrume & adlige. & þes deofol þe is gehaten antecrist. þæt is gereht ðwyrlic crist. aleuað & geuntrumað þa halan. & nænne ne gehælð fram untrumnyssum. buton þam anum þe he sylf ær awyrde.
[001200 (175.81)],    He & his gingran awyrdað manna lichaman digellice ðurh deofles cræft. & gehælað hi openlice on manna gesihðe. ac he ne mæg nænne gehælan. þe god sylf ær geuntrumode.
[001300 (175.84)],    He neadað þurh yfelnysse þæt men sceolon bugan fram heora scyppendes geleafan to his leasungum. se ðe is ord ælcere leasunge & yfelnysse.
[001400 (175.86)],    Se ælmihtiga god geðafað þam arleasan antecriste. to wyrcenne tacna & wundra. & ehtnysse to feorðan healfan geare. for ðan ðe on ðam timan bið swa micel yfelnyss & þwyrnys betwux mancynne. þæt hi wel wyrðe beoð þære deoflican ehtnysse to ecum forwyrde þam ðe him onbugað. & to ecere myrhðe þam þe him þurh geleafan wiðcweðað.
[001500 (175.91)],    God geðafað eac þæt his gecorenan ðegenas beon aclænsade fram eallum synnum. ðurh ða ormætan ehtnyssa. swa swa gold bið on fyre afandod.
[001600 (175.93)],    Þa ofslihð se deofol ðe him wiðstandað. & hi ðonne farað mid halgum martyrdome to heofenan rice.
[001700 (175.95)],    Þa ðe his leasungum gelyfað þam he arað. & hi habbað syððan þa ecan susle to edleane heora gedwyldes.
[001800 (175.96)],    Se arleasa deð þæt fyr cymð ufan swilce of heofonum on manna gesihðe. swilce he god ælmihtig sy. ðe ah geweald heofenas & eorðan. ac þa cristenan sceolon beon þonne gemyndige. hu se deofol dyde. ða ða he bæd æt gode þæt he moste fandian IOBES.
[001900 (176.100)],    He gemacode ða þæt fyr com ufan swilce of heofenum. & forbærnde ealle his scep ut on felda. & þa hyrdas samod. buton anum þe hit him cyðan sceolde.
[002000 (176.102)],    Ne sende se deofol ða fyr of heofenum. þeah ðe hit ufan come. for ðan ðe he sylf næs on heofonum. syððan he for his modignysse of aworpen wæs.
[002100 (176.104)],    Ne eac se wælhreowa antecrist næfð þa mihte þæt he heofenlic fyr asendan mæge. ðeah ðe he þurh deofles cræft hit swa gehiwige.
[002200 (176.106)],    Bið nu wislicor þæt gehwa ðis wite & cunne his geleafan. weald hwa ða micclan yrmðe gebidan sceole.
[002300 (176.108)],    Ure drihten bebead his discipulum þæt hi sceoldon læran. & tæcan eallum þeodum ða ðing þe he sylf him tæhte. ac ðæra is nu to lyt. ðe wile wel tæcan. & wel bysnian.
[002400 (176.110)],    Se ylca drihten clypode þurh his witegan ezechiel.
[002500 (176.111)],    Gif ðu ne gestentst þone unrihtwisan & hine ne manast þæt he fram his arleasnysse gecyrre. & lybbe. þonne swelt se arleasa on his unrihtwisnysse. & ic wylle ofgan æt ðe his blod þæt is his lyre.
[002600 (176.114)],    Gif ðu ðonne þone arleasan gewarnast. & he nele fram his arleasnysse gecyrran. þu alysdest þine sawla mid þære mynegunge. & se arleasa swylt on his unrihtwisnysse.
[002700 (176.116)],    Eft cwæð se ælmihtiga to þam witegan ISIAM.
[002800 (176.117)],    Clypa & ne geswic ðu. ahefe ðine stemne swa swa byme. & cyð minum folce heora leahtras. & Iacobes hirede heora synna.
[002900 (176.119)],    For swylcum bebodum wearð me geðuht þæt ic nære unscyldig wið god. gif ic nolde oðrum mannum cyðan oþþe þurh gewritu ða godspellican soðfæstnysse þe he sylf gecwæð. & eft halgum lareowum onwreah.
[003000 (176.123)],    Forwel fela ic wat on ðisum earde. gelæredran þonne ic sy. ac god geswutelað his wundra ðurh ðone ðe he wile. swa swa ælmihtig wyrhta.
[003100 (177.125)],    He wyrcð his weorc þurh his gecorenan. na swylce he behofige ures fultumes. ac þæt we geearnion þæt ece lif þurh his weorces fremminge.
[003200 (177.127)],    Paulus se apostol cwæð.
[003300 (177.127)],    We sind godes gefylstan. & swa ðeah ne do we nan ðing to gode. buton godes fultume.
[003400 (177.128)],    Nu bydde ic & halsige on godes naman gif hwa þas boc awritan wylle þæt he hi geornlice gerihte be ðære bysene. þy læs ðe we ðurh gymelease writeras geleahtrode beon.
[003500 (177.131)],    Mycel yfel deð se ðe leas writ. buton he hit gerihte. swylce he gebringe þa soðan lare to leasum gedwylde. for ði sceal gehwa gerihtlæcan þæt þæt he ær to woge gebigde gif he on godes dome unscyldig beon wile.
