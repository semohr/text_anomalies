id,text
[000100 (190.1)],VIII  KALENDAS IANVARII NATIVITAS DOMINI.We wyllað to trymminge eowres geleafan. eow gereccan þæs hælendes acenednysse be ðære godspellican endebyrdnysse: hu he on ðisum dæigþerlicum dæge on soðre menniscnysse acennyd wæs: se ðe æfre buton angynne of ðam ælmihtigan fæder acennyd wæs. on godcundnesse.
[000200 (190.8)],    Lucas se godspellere awrat on cristesbec þæt on ðam timan. se romanisca casere. octauianus. sette gebann. þæt wære on gewritum aset eal ymbhwyrft.
[000300 (190.10)],    Þeos towritennys wearð aræred fram ðam ealdormenn cirino. of sirian lande: þæt ælc man oferheafod sceolde cennan his gebyrde. & his are on ðære byrig þe he to gehyrde.
[000400 (190.12)],    Þa ferde ioseph cristes fosterfæder fram galileiscum earde. of þære byrig nazareð. to iudeisre byrig seo wæs dauides. & wæs geciged beðleem: for ðan þe he wæs of dauides mægðe. & wolde andettan mid marian hire gebyrde: þe wæs þa gyt bearneaca.
[000500 (190.16)],    Þa gelamp hit þa ða hi on ðære byrig betleem wicodon. þæt hire tima wæs gefylled þæt hio cynnan sceolde: & acende þa hire frumcynnedan sunu. & mid cildclaðum bewand. & alede þæt cild on heora assena binne. for ðan ðe þær næs. nan rymet on ðam gesthuse.
[000600 (190.21)],    Þa wæron hyrdas on ðam earde waciende ofer heora eowde. & efne þa godes engel stod onemn hi & godes beorhtnys hi bescean. & hi wurdon miclum afyrhte.
[000700 (191.23)],    Þa cwæð se godes engel to ðam hyrdum.
[000800 (191.23)],    Ne ondredað eow. efne ic eow bodige micelne gefean þe becymð eallum folce. for ðan þe nu todæig is eow acenned hælend crist on dauides ceastre.
[000900 (191.26)],    Ge geseoð þis tacen: ge gemetað þæt cild mid cildclaðum bewunden. & on binne geled.
[001000 (191.27)],    Þa færlice æfter þæs engles spræce wearð gesewen micel meniu heofenlices werodes. god heriendra & syngendra.
[001100 (191.29)],Gloria In excelsis deo. et in terra pax hominibus bone uoluntatis: þæt is on urum gereorde: Sy wuldor gode on heannyssum. & on eorðan sib mannum. þam ðe beoð godes willan. & þa englas þa gewiton of heora gesihðe to heofonum.
[001200 (191.32)],    Hwæt þa hyrdas þa him betweonan spræcon.
[001300 (191.33)],    Uton faran to bethleem. & geseon þæt word þe us god æteowde.
[001400 (191.34)],    Hi comon ða hr [[../images/etail.gif]]dlice & gemetton marian. & ioseph. & þæt cild geled on anre binne swa swa his se engel cydde.
[001500 (191.35)],    Þa hyrdas soðlice oncneowun be ðam worde þe him gesæd wæs be ðam cilde. & ealle wundrodon þe þæt gehyrdon. & eac be ðan þe ða hyrdas him sædon.
[001600 (191.38)],    Maria soðlice heold ealle þas word. aræfniende on hyre heortan.
[001700 (191.39)],    Þa gecyrdon þa hyrdas ongean wuldriende. & heriende god. on eallum þam þingum ðe hi gehyrdon & gesawon: swa swa him fram ðam engle gesæd wæs.
[001800 (191.42)],    Mine gebroðra þa leofestan. ure hælend godes sunu efenece & gelic his fæder: se ðe mid him wæs æfre buton angynne: gemedemode hine sylfne þæt he wolde on þisum dæigþerlicum dæge for middaneardes alysednysse beon lichamlice acenned of ðam mædene marian.
[001900 (191.45)],    He is ealdor & scyppend ealra godnyssa & sibbe. & he foresende his acynnednysse ungewunelice. sibbe: for ðan þe næfre næs swilc sib ær ðan fyrste on middanearde: swilc swa wæs on his gebyrdtide: swa þæt eall middaneard wæs anes mannes rice underðeod & eall mennisc him anum cynelic gafol ageaf.
[002000 (191.50)],    Witodlice on swa micelre sibbe wæs crist acenned: Se ðe is ure sib: for ðan þe he geþeodde englas & menn to anum hirede. þurh his menniscnysse.
[002100 (191.52)],    He wæs acenned on ðæs caseres dagum þe wæs octauianus gehaten: Se gerymde romana rice to þan swiðe. þæt him eall middaneard tobeah. & he wæs for ðy augustus geciged. þæt is geyicende his rice.
[002200 (192.55)],    Se nama gedafenað þam heofenlicum cyninge criste þe on his timan acenned wæs: Se ðe his heofonlice rice geihte & þone hryre þe se feallenda deoful on engla werode gewanode. mid menniscum gecynde eft gefylde.
[002300 (192.58)],    Na þæt an þæt he ðone lyre anfealdlice gefylde: ac eac swilce miclum geihte.
[002400 (192.59)],    Soðlice swa micel getel mancynnes becymð þurh cristes menniscnysse to engla werodum: swa micel swa on heofenum belaf haligra engla æfter þæs deofles hryre.
[002500 (192.62)],    Þæs caseres geban þe het ealne middaneard awritan getacnode swutelice þæs heofonlican cyninges dæde. þe to ðy com on middaneard þæt he of eallum þeodum his gecorenan gegaderode. & heora naman on ecere eadignysse awrite.
[002600 (192.65)],    Þeos towritennys asprang fram ðam ealdormen cirino.
[002700 (192.66)],    Cirinus is gereht yrfenuma: & he getacnode crist se ðe is soð yrfenuma þæs ecan fæder & he us forgifð þæt we mid him beon yrfenuman. & efenlyttan his wuldres.
[002800 (192.68)],    Ealle þeoda þa ferdon þæt ælc sinderlice be him sylfum cennan sceolde on ðære byrig þe he to gehyrde.
[002900 (192.70)],    Swa swa on ðam timan be ðæs caseres gebanne: Gehwilce ænlipie on heora burgum be him sylfum cendon: Swa eac nu us cyþað lareowas cristes gebann þæt we us gegadrian to his halgan gelaðunge. & on ðære ures geleafan gafol mid estfullum mode him agifan. þæt ure naman beon awritene on lifes bec mid his gecorenum.
[003000 (192.76)],    Drihten wæs acenned on ðære byrig þe is gecweden bethleem. for ðan ðe hit wæs swa ær gewitegod þisum wordum.
[003100 (192.77)],    Þu bethleem iudeisc land ne eart ðu wacost burga on iudeiscum ealdrum: Soðlice of ðe cymð se latteow þe gewylt israhela þeoda.
[003200 (192.79)],    Crist wolde on ytinge beon acenned to þi þæt he wurde his ehterum bedigelod.
[003300 (192.80)],    Betleem is gereht hlafhus. & on hire wæs crist se soða hlaf acenned. þe be him sylfum cwæð.
[003400 (192.82)],    Ic eom se liflica hlaf: þe of heofenum astah.
[003500 (192.82)],    & se ðe of ðam hlafe geet. ne swylt he on ecnysse.
[003600 (193.83)],    Þæs hlafes we onbyriað þonne we mid geleafan to husle gað: for ðan þe þæt halige husel is gastlice cristes lichama. & þurh þone we beoð alysede fram þam ecan deaðe.
[003700 (193.86)],    Maria acende hire frumcennedan sunu on þisum andweardan dæge. & hine mid cildclaðum bewand. & for rymetleaste on anre binne gelede.
[003800 (193.88)],    Næs þæt cild for ði gecweden hire frumcennede cild. Swilce heo oðer syðþan acende. ac for ði þe crist is frumcenned of manegum gastlicum gebroðrum. Ealle cristene men sind his gastlican gebroðra. & he is se frumcenneda on gife & on godcundness ancenned of þam ælmihtigan fæder. he wæs mid wacum cildclaðum bewæfed.
[003900 (193.92)],    Þæt he us forgeafe þa undeadlican tunecan þe we forluron on þæs frumsceapenan mannes forgægednesse.
[004000 (193.94)],    Se ælmihtiga godes sunu þe heofenas befon ne mihton wæs gelæd on nearure binne: to ðy þæt he us fram helicum nyrewette alysde.
[004100 (193.96)],    Maria wæs þa cuma þær swa swa þæt godspell us sægð. & for ðæs folces geþryle wæs þæt gesthus þearle genyrewed. Se godes sunu wæs on his gesthuse genyrewed. þæt he us rume wununge on heofenan rice forgyfe: gif we his willan gehyrsumiað.
[004200 (193.100)],    Ne bit he us nanes þincges to edleane his geswinces: buton ure saule hæle.
[004300 (193.101)],    Þæt we us sylfe clæne & ungewemmede him gegearcian. to blisse & ecere myrhðe.
[004400 (193.102)],    Þa hyrdas þæ wacodon ofer heora eowde on cristes acennednesse. getacnodon þa halgan lareowas on godes gelaðunge. þe sint gastlice hyrdas geleaffulra saula.
[004500 (193.104)],    & se engel cydde cristes acennednysse hyrdemannum. for ðan ðe þam gastlicum hyrdum þæt sint lareowas is swiðost geopenad ymbe cristes menniscnysse. þurh boclicere lare. & hi sceolon gecneordlice heora underþeoddum bodian þæt þæt him geswutelod is. swa swa ða hyrdas þa heofenlican gesihðe gewidmærsodan.
[004600 (193.109)],    Þam lareowe gedafenað þæt he symle wacol sy ofer godes eowede. þæt se ungesewenlica wulf godes scep ne tostence. gelome wurdon englas mannum æteowode on ðære ealdan .æ. ac hit nis awriten þæt hi mid leohte comon ac se wurðmynt wæs þises dæges mærðe gehealden. þæt hi mid heofenlicum leohte hi geswuteledon. þa ða þæt soðe leoht asprang on þeostrum rihtgeþancodum.
[004700 (194.115)],    Se mildheorta & se rihtwisa drihten.
[004800 (194.115)],    Se engel cwæð to þam hyrdum. ne beo ge afyrhte.
[004900 (194.116)],    Efne ic bodie eow micelne gefean þe eallum folce becymð. for ðan þe nu todæg is acenned hælend crist on dauides ceastre.
[005000 (194.118)],    Soðlice he bodade micelne gefean. Se ðe næfre ne geendað. for ðan þe cristes acennednys gegladode heofenwara & eorðwara. & helwara. se engel cwæð: Nu todæg is eow acenned hælend crist on dauides ceastre.
[005100 (194.121)],    Rihtlice he cwæð on dæge & na on nihte. for ðan þe crist is se soða dæg. se ðe todræfde mid his tocyme ealle nytennysse þære ealdan nihte: & ealne middaneard mid his gife onlihte.
[005200 (194.124)],    Þæt tacen þe se engel þam hyrdum sæde. we sceolon symle on urum gemynde healdan. & þancian þam hælende þæt he gemedemode hine sylfne. to ðan þæt he dælnimend wære ure deadlicnysse mid menniscum flæsce befangen. & mid waclicum cildclaðum bewunden.
[005300 (194.128)],    Þa færlice æfter þæs engles spræce wearð gesewen micel meniu heofonlices werodes god heriendra & singendra.Gloria in excelsis deo. et in terra pax hominibus bone uoluntatis.
[005400 (194.130)],    Ðæt is on urum gereorde: Si wuldor gode on heannyssum: & on eorðan sibb þam mannum þe beoð godes willan.
[005500 (194.132)],    An engel bodade þam hyrdum þæs heofenlican cyninges acennydnesse: & þa færlice wurdon æteowede fela þusend engla ði læs þe wære geþuht anes engles ealdordom to hwonlic to swa micelre bodunge. & hi ealle samod mid gedremum sange godes wuldor hleoðrodon: & godum mannum sibbe bodedon. swutelice æteowigende. þæt ðurh his acennednysse menn beoð gebigede to anes geleafan sibbe: & to wuldre godcundlicere herunge.
[005600 (194.138)],    Hi sungon: sy wuldor gode on heannyssum & on eorðan sib mannum þam ðe beoð godes willan.
[005700 (194.140)],    Ðas word geswuteliað þæt ðær wunað godes sib. þær se goda willa bið.
[005800 (194.141)],    Eornostlice mancynn hæfde ungeþwærnysse to englum ær drihtnes acennednesse: for ðan þe we wæron þurh synna ælfremede fram gode: þa wurde we eac ælfremede fram his englum getealde: ac syððan se heofenlica cyning urne eorðlican lichaman underfeng. Siððan gecyrdon his englas to ure sibbe. & þa ðe hi ær þan untrume forsawon þa hi wurðigeað nu him to geferan.
[005900 (195.147)],    Witodlice on ðære ealdan æ. loð. & iosue. & gehwilce oðre þe englas gesawon hi luton wið heora & to him gebædon: & þa englas þæt geðafedon.
[006000 (195.149)],    Ac iohannes se godspellere on ðære niwan. gecyðnysse wolde hine gebiddan to ðam engle þe him to spræc. þa forwyrnde se engel him ðæs. & cwæð.
[006100 (195.151)],    Beheald þæt ðu ðas dæde ne do. ic eom þin efenðeowa & þinra gebroðra gebide ðe to gode anum.
[006200 (195.152)],    Englas geðafedon ær drihtnes tocyme. þæt mennisce men him to feollon. & æfter his tocyme þæs forwyrndon. for ðan þe hi gesawon þæt heora scyppend þæt gecynd underfeng þe hi ær ðan waclic tealdon. & ne dorston hit forseon on us þonne hi hit wurðiað bufon him sylfum on ðam heofenlicam cyninge.
[006300 (195.157)],    Ne hi manna geferrædene ne forhogiað. þonne hi feallende hi to þam menniscum gode gebiddað.
[006400 (195.158)],    Nu we sind getealde godes ceastergewaran & englum gelice: Uton for ðy hogian þæt leahtras us ne totwæman fram ðysum miclum wurðmynte.
[006500 (195.160)],    Soðlice menn sindon godas gecigede: heald for ðy. þu mann þinne godes wyrðscipe wið leahtrum: for ðan þe god is geworden man for ðe.
[006600 (195.163)],    Ða hyrdas þa spræcon him betweonan. æfter þæra engla framfærelde: uton gefaran to bethleem. & geseon þæt word þe geworden is & god us geswutelode.
[006700 (195.165)],    Eala hu rihtlice hi &detton þone halgan geleafan mid þisum wordum.
[006800 (195.166)],    On frymðe wæs word. & þæt word wæs mid gode. & þæt word wæs god.
[006900 (195.167)],    Word bið wisdomes geswutelung. & þæt word. þæt is se wisdom is acenned of ðam ælmihtigum fæder butan anginne. For ðan þe he wæs æfre god of gode. wisdom of ðam wisan fæder.
[007000 (195.169)],    Nis he na geworht. for ðan þe he is god & na gesceaft: Ac se ælmihtiga fæder gesceop þurh ðone wisdom ealle gesceafta. & hi ealle þurh ðone halgan gast geliffæste.
[007100 (196.172)],    Ne mihte ure mennisce gecynd crist on ðære godcundlican acennydnesse geseon: ac þæt ilce word wæs geworden flæsc & wunode on us. þæt we hine geseon mihton.
[007200 (196.174)],    Næs þæt word to flæsce awend: ac hit wæs mid menniscum flæsce befangen.
[007300 (196.175)],    Swa swa an gehwylc manna wunað on sawle & on lichoman an man swa eac crist wunað on godcundnesse & menniscnysse on anum hade an crist.
[007400 (196.178)],    Hi cwædon: uton geseon þæt word þe geworden is. for ðan ðe hi ne mihton hit geseon ær ðan þe hit geflæschamod wæs. & to menn geworden.
[007500 (196.180)],    Nis þeahhwæðere seo godcundnyss. gemencged to ðære menniscnysse. ne ðær nan twæming nys.
[007600 (196.181)],    We mihton eow secgan ane lytle bysne: gif hit to waclic nære.
[007700 (196.182)],    Sceawa nu on anum .æge. hu þæt hwite ne bið gemengd to ðam geolcan. & bið hwæðere. an æg.
[007800 (196.183)],    Nis eac cristes godcundnyss. gerunnen to ðære menniscnysse: ac he þurhwunað þeah a on ecnysse on anum hade untotwæmed.
[007900 (196.186)],    Hrædlice ða comon þa hyrdas. & gemetton marian. & ioseph. & þæt cyld geled on ðære binne.
[008000 (196.187)],    Maria wæs be godes dihte. þam rihtwisan Iosepe beweddod. for miclum gebeorge. for ðan þe hit wæs swa gewunelic on iudeiscre þeode. æfter moyses .æ. þæt gif ænig wimman cild hæfde buton be rihtre æwe: þæt hi man sceolde mid stanum oftorfian. ac god asende his engel to iosepe þa ða maria eacniende wæs: & bead þæt he hire gimene hæfde. & þæs cildes fosterfæder wære.
[008100 (196.192)],    Ða wæs geðuht þam iudeiscum swilce ioseph þæs cildes fæder wære. ac he næs for ðan þe hit næs nan neod þam ælmihtigum scyppende. þæt he of wife acenned wære: ac he genam þa menniscnysse of marian innoðe. & forlet hi mæden. na gewemmed. ac gehalgod þurh his acennednysse.
[008200 (196.197)],    Ne oncneow heo weres gemanan. & heo acende buton sare. & þurhwunað on mægðhade.
[008300 (196.198)],    Ða hyrdas gesawon & oncneowan. be ðam cilde. swa swa him gesæd wæs.
[008400 (196.199)],    Nis nan eadignyss: buton godes oncnawennesse: Swa swa crist sylf cwæð þa ða he us his fæder betæhte.
[008500 (197.201)],    Þæt is ece lif. þæt hi ðe oncnawon soðne god. & þone ðe þu asendest hælend crist.
[008600 (197.202)],    Hwæt ða ealle þa ðe þæt gehyrdon miclum þæs wundrodon: & be ðam þe ða hyrdas sædon.
[008700 (197.203)],    Maria soðlice heold ealle þas word: arefniende on hyre heortan.
[008800 (197.204)],    Heo nolde widmærsian cristes digelnysse: ac andbidode oð þæt he sylf þa ða he wolde hi geopenade.
[008900 (197.206)],    Heo cuðe godes .æ. & on þæra witegena gesetnysse rædde þæt mæden sceolde god acennan: þa blissode heo miclum þæt heo hit beon moste.
[009000 (197.208)],    Hit wæs gewitegod þæt he on ðære byrig bethl [[../images/etail.gif]] [[../images/etail.gif]]m acenned wurde & heo þearle wundrode þæt heo æfter þære witegunge þær acende.
[009100 (197.209)],    Heo gemunde þæt sum witega cwæð. se oxa oncneow his hlaford. & se assa his hlafordes binne: þa geseah heo þæt cild licgan on binne. þær se oxa & se assa gewunelice fodan secað.
[009200 (197.212)],    Godes heahengel gabriel bodade marian þæs hælendes tocyme on hire innoðe: & heo geseah ða þæt his bodung unleaslice gefylled wæs.
[009300 (197.214)],    Ðillice word maria heold aræfniende on hyre heortan.
[009400 (197.215)],    & þa hyrdas cyrdon ongean wuldriende & heriende god: on eallum ðan ðingum þe hi gehyrdon & gesawon. swa swa him gesæd wæs.
[009500 (197.218)],    Þissera þreora hyrda gemynd is gehæfd be eastan bethleem: ane mile: on godes cyrcan geswutelod þam ðe ða stowe geneosiað.
[009600 (197.219)],    We sceolon geefenlæcan þysum hyrdum: & wuldrian & herian urne drihten on eallum þam ðingum þe he for ure lufe gefremede. us to alysednysse. & to ecere blisse.
[009700 (197.222)],    Þam sy wuldor. & lof mid ðam ælmihtigum fæder: on annysse þæs halgan gastes. on ealra worulda woruld. AMENN.
