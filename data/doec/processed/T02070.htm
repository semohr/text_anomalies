id,text
[000100 (198.1)],VII KALENDAS IANVARII PASSIO BEATI STEPHANI PROTOMARTIRISWe rædað on ðære bec þe is gehatenactus apostolorum. þæt ða apostolas gehadedon syfan deaconas on ðære gelaðunge. þe of iudeiscum folce to cristes geleafan beah æfter his þrowunge. & æriste of deaðe & uppstige to heofenum.
[000200 (198.6)],    Þæra diacona wæs se forma stephanus. þe we on ðysum dæge wurðiað.
[000300 (198.7)],    He wæs swiðe geleafful. & mid ðam halgum gaste afylled.
[000400 (198.8)],    Þa oðre six wæron gecygede. þisum namum.
[000500 (198.9)],    Stephanus wæs se fyrmesta: oðer philippus. þridda procorus: feorðe nicanor. fifta timotheus: sixta parmenen. seofoða nicolaus.
[000600 (198.11)],    Þas seofan hi gecuren & gesetton on ðæra apostola gesihðe. & hi þa mid gebedum & bletsungum to diaconum gehadode wurdon.
[000700 (198.13)],    Weox ða dæghwomlice godes bodung. & wæs gemænigfyld þæt getel cristenra manna þearle on hierusalem.
[000800 (198.15)],    Þa wearð se eadiga stephanus mid godes gife & mid micelre strencðe afylled: & worhte forebeacena & micele tacna on ðam folce.
[000900 (198.17)],    Þa astodon sume þa ungeleaffulan iudei & woldon mid heora gedwylde þæs eadigan martyres lare oferswiðan: ac hi ne mihton his wisdome wiðstandan. ne ðam halgum gaste þe ðurh hine spræc.
[001000 (198.19)],    Þa setton hi lease gewitan þe hine forlugon: & cwædon þæt he tallice word spræce be moysen. & be gode.
[001100 (199.21)],    Þæt folc þa wearð miclum astyred: & þa heafodmenn & þa iudeiscan boceras. & gelæhton stephanum. & tugon to heora geþeahte. & þa leasan gewitan him on besædon: Ne geswicð þes man to sprecenne tallice word ongean þas halgan stowe. & godes .æ. We gehyrdon hine secgan þæt crist towyrpð þas stowe: & towent þa gesetnysse þe us moyses tæhte.
[001200 (199.26)],    Þa beheoldon ða hine þe on ðam geðeahte sæton. & gesawon his nebwlite. swilce sumes engles ansyne.
[001300 (199.28)],    Þa cwæð. se ealdorbiscop to ðam eadigan cyþere; is hit swa hi secgað?
[001400 (199.29)],    Þa wolde se halga wer: Stephanus heora ungeleaffullan heortan gerihtlæcan mid heora forðfædera gebysnunge & gemynde. & to soðfæstnysse wege mid ealre lufe gebigan.
[001500 (199.31)],    Begann ða him to gereccenne be ðam heahfædere abrahame. hu se heofenlica god hine geceas him to geþoftan. & him behet þæt ealle þeoda on his ofspringe gebletsode wurdon. for his gehyrsumnesse. Swa eac þæra oðra heahfædera gemynd mid langsumere race ætforan him geniwode. & hu moyses þurh godes mihte heora foregengan ofer ða readan sæ wundorlice gelædd [[../images/etail.gif]]& hu hi syððan feowertig geara on westene wæron. mid heofenlicum byleofan dæghwomlice gereordode. & hu god hi lædde to ðam Iudeiscan earde & þa hæðenan þeoda ætforan heora gesihðum ealunga adwæscte. & be dauides mærðe þæs mæran cyninges: & salomones wuldre þe gode þæt mære tempel arærde: cwæð þa æt nehstan ge wiðstandað þam halgum gast mid stiðum swuran & ungeleaffulre heortan.
[001600 (199.43)],    Ge sint meldan & manslagan. & ge þone rihtwisan crist. Niðfullice acwealdon: ge underfengon .æ. on engla gesetnysse: & ge hit ne heoldon.
[001700 (199.45)],    Hwæt þa iudeiscan ða wurdon þearle on heora heortan astyrode. & biton heora tetð him togeanes.
[001800 (199.46)],    Se halga stephanus wearð ða afylled mid ðam halgum gaste. & beheold wið heofenas weard. & geseah godes wuldor & þone hælend standende æt his fæder swiðran. & he cwæð.
[001900 (200.49)],    Efne ic geseo heofenas opene. & mannes sunu standende æt godes swiðran.
[002000 (200.50)],    Iudei þa mid micelre stemne hrymende heoldon heora earan. & anmodlice him to scuton. & hi hine gelæhton & of þære byrig gelæddon. to stænenne.
[002100 (200.52)],    Þa leasgewitan þa ledon heora hacelan ætforan fotum sumes geonges cnihtes: Se wæs geciged saulus.
[002200 (200.54)],    Ongunnon ða to oftorfigenne mid heardum stanum þone eadigan stephanum & he cleopode & cwæð.
[002300 (200.56)],    Drihten hælend. underfoh minne gast.
[002400 (200.56)],    & gebigde his cneowu. mid micelre stemne cleopiende.
[002500 (200.57)],    Min drihten: ne sete ðu þas dæda him to synne. & he mid þam worde þa gewat to ðam ælmihtigum hælende þe he on heofenum healicne standende geseah.
[002600 (200.60)],    Se wisa agustinus spræc ymbe ðas rædinge. & smeade hwi se halga cyðere stephanus cwæde þæt he gesawe mannes bearn standan æt godes swiðran. & nolde cweðan godes bearn. þonne ðe is geðuht wurðlicur be criste to cweðenne godes bearn þonne mannes bearn: Ac hit gedafenade þæt se hælend swa geswutelod wære on heofenum: & swa gebodadon middanearde.
[002700 (200.65)],    Eall þæra iudeiscra teona aras þurh þæt hwi drihten crist se ðe æfter flæsce soðlice is mannes sunu. eac swilce wære gecweden godes sunu.
[002800 (200.67)],    For ðy gemunde swiðe gedafenlice þæt godcunde gewrit mannes sunu standan æt godes swiðran: to gescyndenne þæra iudeiscra ungeleafullnysse.
[002900 (200.69)],    Crist wæs æteowed his eadigan cyþere stephane on heofenum: se ðe fram ungeleaffullum on middanearde acweald wæs: & seo heofenlice soðfæstnyss be ðam cydde gecyðnysse: þone ðe seo eorðlice arleasnyss huxlice tælde. Hwa mæig beon rihtlice geciged mannes bearn buton criste anum: þonne ælc mann is tweigra manna bearn buton him anum?
[003000 (200.74)],    Se eadiga stephanus geseah crist standan: for ðan ðe he wæs his gefylsta on ðam gastlicum gefeohte his martyrdomes.
[003100 (200.76)],    Witodlice we andettað on urum credan. þæt drihten sit æt his fæder swiðran.
[003200 (201.77)],    Setl gedafenað deman. & steal fylstendum oððe feohtendum.
[003300 (201.78)],    Nu andet ure geleafa cristes setll: for ðan þe he is se soða dema lybbendra & deadra. & se eadiga cyþere stephanus hine geseah standende. for ðan þe he wæs his gefylsta swa swa we ær sædon.
[003400 (201.81)],    Ealra gecorenra halgena deað is deorwurðe on godes gesihðe: ac þeahhwæðere is geðuht gif ænig todal beon mæg betwux martirum. þæt se is healicost se ðe ðone martirdom æfter gode astealde. witodlice stephanus wæs to diacone gehadod æt þæra apostola handum: ac he hi forestop on heofenan rice mid sigefæstum deaðe: & swa se ðe wæs neoðor on endebyrdnysse: wearð fyrmest on þrowunge.
[003500 (201.87)],    & se ðe wæs leorningcniht on hade ongan wesan lareow on martyrdome.
[003600 (201.88)],    Þone deað soðlice þe se hælend gemedomode for mannum þrowian. þone ageaf stephanus fyrmest manna þam hælende. he is gecwedenprotomartyrþæt is se forma cyþere: for ðan þe he æfter cristes þrowunge ærest martyrdom geðrowade.
[003700 (201.91)],"    Stephanus is grecisc nama: þæt is on ledencoronatus,þæt we cweðað on englisc. gewuldorbeagod. for ðan ðe he hæfð. þone ecan wuldorbeah: Swa swa his nama him forewitegode."
[003800 (201.95)],    Þa leasan gewitan þe hine forsædon hine ongunnon ærest to torfienne: for ðan þe moyses .æ. tæhte þæt swa hwa swa oðerne to deaðe forsæde: sceolde wurpan þone forman stan: to ðam þe he ær mid his tungan acwealde.
[003900 (201.98)],    Þa reðan iudei wedende þone halgan stændon: & he clypode & cwæð.
[004000 (201.99)],    Drihten: ne sete ðu þas dæda him to synne.
[004100 (201.100)],    Understandað nu mine gebroðra þa miclan lufe: þæs eadigan weres.
[004200 (201.101)],    On deaðe he wæs geset: & þeah he bæd mid soðre lufe for his cwellerum.
[004300 (201.102)],    & betwux þæra stana hryre. þa ða gehwa mihte his leofostan frynd forgytan. þa betæhte he his fynd gode þus cweðende.
[004400 (201.104)],    Drihten: ne sete ðu him þas dæda to synne.
[004500 (201.104)],    Swiðor he besargode þa heora synna: þonne his agene wunda.
[004600 (201.105)],    Swiðor heora arleasnysse: þonne his sylfes deað.
[004700 (201.106)],    & rihtlice swiðor: for ðan þe heora arleasnysse filigde se eca deað. & þæt ece lif filigde his deaðe.
[004800 (202.107)],    Saulus heold þæra leasra gewitena reaf: & heora mod to þæræ stæninge geornlice tihte.
[004900 (202.109)],    Stephanus soðlice gebigedum cneowum drihten bæd. þæt he saulum alysde.
[005000 (202.110)],    Wearð þa stephanes ben fram gode gehyred: & saulus wearð alysed.
[005100 (202.111)],    Se arfæsta wæs gehyred. & se arleasa wearð gerihtwisod.
[005200 (202.111)],    On ðissere dæde is geswutelod. hu miclum fremie þære soðan lufe gebed.
[005300 (202.113)],    Witodlice næfde godes gelaðung paulum to lareowe: gif se halga martyr stephanus swa ne bæde.
[005400 (202.114)],    Efne nu paulus blissað mid stephane on heofenan rice: Mid stephane he bricð cristes beorhtnysse. & mid him he rixað.
[005500 (202.116)],    Þyder þe stephanus forestop mid saules stanum oftorfod: þyder folgode paulus gefultumod þurh stephanus gebedum.
[005600 (202.118)],    Þær nis paulus gescynd þurh stephanes slege: Ac stephanus gladað. on paules gefærrædene. for ðan ðe seo soðe lufu on heora ægðrum blissað.
[005700 (202.120)],    Seo soðe lufu oferwan þæra iudeisra reðnysse on stephane. & seo ilce lufu oferwreah synna micelnysse on paule. & heo on heora ægðrum samod geearnode heofenan rice.
[005800 (202.122)],    Eornostlice seo soðe lufu is wylsprincg & ordfruma ealra godnyssa & æþele trumnyss: & se weig þe læt to heofenum.
[005900 (202.124)],    Se ðe færð on soðre lufe ne mæg he dwelian. ne forhtian.
[006000 (202.125)],    Heo wissað & gescylt. & gelæt.
[006100 (202.125)],    Þurh ða soðan lufe wæs þes halga martyr swa gebyld þæt he bealdlice þæra iudeisra ungeleaffulnysse þreade: & he orsorh betwux þam greatum hagelstanum þurhwunade. & he for ðam stænendum welwillende gebæd. & þærtoeacan þa heofenlican healle cucu & gewuldorbeagod inferde.
[006200 (202.131)],    Mine gebroðra uton geefenlæcan be sumum dæle swa micles lareowes geleafan. & swa mæres cyþeres lufe.
[006300 (202.132)],    Uton lufian ure gebroðra on godes gelaðunge. mid swilcum mode swa swa þes cyþere þa lufode his fynd.
[006400 (203.134)],    Beoð gemyndige hwæt seo sylfe soðfæstnyss on ðam halgum godspelle behet. & hwilc wed us gesealde.
[006500 (203.135)],    Se hælend cwæð.
[006600 (203.136)],    Gif ge forgyfað þam mannum þe wið eow agyltað þonne forgyfð eow eower heofenlica fæder eowere synna.
[006700 (203.137)],    Gif ge þonne nellað forgifan: Nele eac eower fæder eow forgifan eowre gyltas.
[006800 (203.138)],    Ge gehyrað nu mine gebroðra: þæt hit stent þurh godes gyfe on urum agenum dihte: hu us bið æt gode gedemed.
[006900 (203.140)],    He cwæð gif ge forgifað. eow bið forgyfen.
[007000 (203.140)],    Ne bepæce nan man hine sylfne. Witodlice gif hwa furðon ænne man hatað on ðisum middanearde: swa hwæt swa he to gode gedeð eal he hit forlyst: for ðan þe se apostol paulus ne bið geligenod þe cwæð.
[007100 (203.144)],    Þeah ðe ic aspende ealle mine æhta on þearfena bileofan: & þeah þe ic minne agenne lichaman to cweale gesylle. swa ðæt ic forbyrnne on martirdome: gif ic næbbe þa soðan lufe: ne fremað hit me nan ðincg.
[007200 (203.147)],    Be ðan ilcan cwæð se godspellere iohannes; se ðe his broðer ne lufað. he wunað on deaðe.
[007300 (203.148)],    Eft he cwæð.
[007400 (203.148)],    Ælc þæra þe his broðer hatað is mannslaga.
[007500 (203.149)],    Ealle we sind gebroðra þe on god gelyfað: & we ealle cweðað.pater noster qui es in celis.þæt is ure fæder þe eart on heofenum.
[007600 (203.151)],    Ne gedyrstlæce nan man be mægðhade: buton soðre lufe.
[007700 (203.152)],    Ne truwie nan man be ælmesdædum oððe on gebedum buton ðære foresædan lufe: for ðan þe swa lange swa he hylt þone sweartan nið on his heortan: ne mæg he mid nanum ðinge þone mildheortan god gegladian.
[007800 (203.155)],    Ac gif he wille þæt him god milde sy: þonne hlyste he godes rædes. na of minum muðe. ac of cristes sylfes.
[007900 (203.156)],    He cwæð.
[008000 (203.156)],    Gif ðu offrast þine lac to godes weofude: & þu þær gemyndig byst þæt ðin broðor hæfð sum ðing ongean ðe: Forlæt þærrihte þa lac ætforan ðam weofode. & gang ærest to ðinum breðer & þe to him gesibsuma. & þonne þu eft cymst to ðam weofode. geoffra þonne þine lac.
[008100 (203.160)],    Gif ðu þinum cristenum breðer deredest: þonne hæfð he sum ðincg ongean ðe. & þu scealt be godes tæcunge hine gladian. ær ðu þine lac geoffrie.
[008200 (204.163)],    Gif þonne se cristena man þe ðin broðer is. þe ahwar geyfelode: þæt ðu scealt miltsiende forgifan.
[008300 (204.164)],    Ure gastlican lac sint ure gebedu. & lofsang. & huselhalgung & gehwilce oðre lac þe we gode offriað. þa we sceolun mid gesibsumere heortan. & broðorlicere lufe gode betæcan.
[008400 (204.167)],    Nu cwyð sum man. ongean þyssere rædinge.
[008500 (204.167)],    Ne mæg ic minne feond lufian. þone ðe ic dæghwamlice wælreowne togeanes me geseo.
[008600 (204.169)],    Eala ðu man þu sceawast hwæt þin broðer ðe dyde. ac þu ne sceawast hwæt ðu gode gedydest.
[008700 (204.170)],    Þonne ðu micele swærran synna wið god gefremedest: Hwi nelt ðu forgyfan þa lytlan gyltas anum men. þæt se ælmihtiga god þe ða miclan synna forgyfe.
[008800 (204.172)],    Nu cwyst ðu eft. micel gedeorf bið me þæt ic minne feond lufie. & for ðone gebidde þe me hearmes cepð.
[008900 (204.174)],    Ne wiðcweðe we þæt hit micel gedeorf ne sy: Ac gif hit is hefigtyme on ðyssere worulde. hit becymð to micelre mede on ðære toweardan.
[009000 (204.176)],    Witodlice þurh ðines feondes lufe þu bist godes freond: & na þæt an þæt ðu his freond sy. ac eac swilce ðu bist godes bearn þurh ða rædene þæt ðu þinne feond lufige. swa swa crist sylf cwæð.
[009100 (204.179)],    Lufiað eowere fynd: doð þam tela þe eow hatiað: þæt ge beon eoweres fæder cild: Se ðe on heofenum is.
[009200 (204.180)],    Menigfealde earfoðnysse & hospas wolde gehwa eaðelice forberan. wið ðan þæt he moste sumum rican menn to bearne geteald beon. & his yrfenuma. to gewitendlicum æhtum.
[009300 (204.183)],    Forberað nu geðyldelice for ðam ecum wurðmynte. þæt ge godes bearn getealde beon: & his yrfenuman on heofenlicum spedum. þæt þæt se oðer forðyldigian wolde for ateoriendlicre edwiste.
[009400 (205.186)],    We secgað eow godes riht. healdað gif ge willan gif we hit forsuwiað ne bið us geboregen.
[009500 (205.187)],    Cristes lufe us neadað þæt we symle þa godan tihtan þæt hi on godnysse þurhwunion: & þa yfelan we mynigeað þæt hi fram heora yfelnyssum hrædlice gecyrrun.
[009600 (205.189)],    Ne beo se rihtwisa gymeleas on his anginne: ne se yfela ne ortruwige þurh his unrihtwisnysse.
[009700 (205.191)],    Ondræde se goda þæt he fealle: hogie se yfela þæt he astande.
[009800 (205.191)],    Se ðe yfel sy geefenlæce he paules gecyrrednysse: se ðe god sy þurhwunige on godnysse mid stephane: for ðan þe ne bið nan angin heriendlic. buton godre geendunge: ælc lof bið on ende gesungen.
[009900 (205.195)],    Mine gebroðra: gyrstandæg gemedmode ure drihten hine sylfne þæt ðysne middaneard þurh soðre menniscnysse geneosode: Nu todæg se æþela cempa stephanus fram lichamlicre wununge gewitende sigefæst to heofenum ferde.
[010000 (205.198)],    Crist nyðer astah mid flæsce bewæfed: Stephanus up astah þurh his blod gewuldorbeagod.
[010100 (205.199)],    Gyrstandæig sungon englas Gode wuldor on heannyssum.
[010200 (205.200)],    Nu todæg hi underfengon stephanum blissigende on heora geferrædene. mid ðam he wuldrað & blissað. a on ecnysse. AMENN.
