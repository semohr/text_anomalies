id,text
[000100 (206.1)],VI KALENDAS IANVARII ASSVMPTIO SANCTI IOHANNIS APOSTOLIIohannes se godspellere cristes dyrling wearð on ðysum dæge to heofenan rices myrhðe þurh godes neosunge genumen.
[000200 (206.4)],    He wæs cristes modrian sunu. & he hine lufode synderlice. na swa miclum for ðære mæglican sibbe swa for ðære clænnysse his ansundan mægðhades.
[000300 (206.7)],    He wæs on mægðhade gode gecoren. & he on ecnysse on ungewemmedum mæigðhade þurhwunade.
[000400 (206.8)],    Hit is geræd on gewyrdelicum racum þæt he wolde wifian. & crist wearð to his gyftum gelaðod. þa gelamp hit þæt ðam gyftum win ateorode.
[000500 (206.10)],    Se Hælend þa het þa þenincmenn afyllan six stænene fatu mid hluttrum wætere: & he mid his bletsunge þæt wæter to æþelum wine awende.
[000600 (206.12)],    Þis is þæt forme tacn. þe he on his menniscnysse openlice geworhte.
[000700 (206.13)],    Þa wearð iohannes swa onbryrd þurh þæt tacn. þæt he þærrihte his bryd on mægðhade forlet: & symle syððan drihtne folgode: & wearð þa him inwerdlice gelufod. for ðan þe he hine ætbræd þam flæsclicum lustum.
[000800 (206.16)],    Witodlice þisum leofan leorningcnihte befæste se hælend his moder: þa ða he on rodehengene mancyn alysde: þæt his clæne lif þæs clænan mædenes marian. gymde: & heo þa on hyre sweoster suna þenungum wunade.
[000900 (206.21)],    Eft on fyrste æfter cristes upstige to heofenum. rixode sum wælreow casere on romana rice æfter nerone: se wæs domicianus gehaten: cristenra manna ehtere: se het afyllan ane cyfe. mid weallendum ele. & þone mæran godspellere þæron besceofon: ac he þurh godes gescyldnysse ungewemmed of þam hatum bæðe eode.
[001000 (207.25)],    Eft þa ða se wælreowa ne mihte þæs eadigan apostoles bodunge alecgan. þa asende he hine on wræcsið to anum igeoðe þe is paðmas geciged. þæt he ðær þurh hungres scearpnysse acwæle.
[001100 (207.28)],    Ac se ælmihtiga hælend ne forlet to gymeleaste his gelufedan apostol: ac geswutelode him on ðam wræcsiðe þa toweardan onwrigenysse: be ðære he awrat þa boc þe is gehaten apocalipsis: & se wælreowa domicianus on ðam ylcan geare wearð acweald æt his witena handum: & hi ealle anmodlice ræddon þæt ealle his gesetnyssa aydlode wæron.
[001200 (207.33)],    Þa wearð nerfa swiðe arfæst man to casere gecoren: be his geðafunge gecyrde se apostol ongean mid miclum wurðmynte: se ðe mid hospe to wræcsiðe asend wæs.
[001300 (207.36)],    Him urnon ongean weras & wif fægniende & cweðende: gebletsod is se ðe com on godes naman.
[001400 (207.38)],    Mid þam þe se apostol iohannes stop into ðære byrig efesum. þa ber man him togeanes anre wydewan lic to byrgenne: hyre nama wæs drusiana.
[001500 (207.40)],    Heo wæs swiðe gelyfed & ælmesgeorn. & þa ðearfan þe heo mid cystigum mode eallunga afedde. dreorie mid wope þam lice folgodon.
[001600 (207.42)],    Ða het se apostol þa bære settan & cwæð.
[001700 (207.42)],    Min drihten hælend crist arære ðe drusiana: aris & gecyr ham & gearca us gereordunge on ðinum huse.
[001800 (207.44)],    Drusiana þa aras swilce of slæpe awreht: & carful be ðæs apostoles hæse ham gewende.
[001900 (207.45)],    On ðam oðrum dæge eode se apostol be ðære stræt þa ofseah he hwær sum uðwita lædde twegen gebroðru. þe hæfdon behwyrfed eall heora yldran gestreon on deorwurðum gymstanum. & woldon þa tocwysan on ealles folces gesihðe. to wæfersyne: swilce to forsewennysse woruldlicera æhta.
[002000 (208.49)],    Hit wæs gewunelic on ðam timan þæt ða þe wolden woruldwisdom gecneordlice leornian. þæt hi behwyrfdon heora are on gymstanum. & þa tobræcan: oððe on sumum gyldenum wecge. & þone on sæ awurpan. þy læs þe seo smeagung þæra æhta hi æt þære lare hremde.
[002100 (208.54)],    Þa clypode se apostol þone uðwitan graton him to: & cwæð.
[002200 (208.54)],    Dyslic bið þæt hwa woruldlice speda forhogie for manna herunge: & beo on godes dome genyþerod.
[002300 (208.56)],    Ydel bið se læcedom þe ne mæg þone untruman gehælan: swa bið eac ydel seo lar þe ne gehælð þære saule leahtras & unþeawas.
[002400 (208.58)],    Soðlice min lareow crist sumne cniht ðe gewilnode þæs ecan lifes þisum wordum lærde: þæt he sceolde ealle his welan beceapian. & þæt wurð þearfum dælan. gif he wolde fullfremed beon: & he syððan hæfde his goldhord on heofenum. & þærtoeacan þæt ece lif.
[002500 (208.62)],    Graton se uðwita him andwyrde.
[002600 (208.62)],    Þas gymstanas. sind tocwysede for idelum gylpe: ac gif þin lareow is soð god. gefeg þas bricas to ansundnysse: þæt heora wurð mæge þearfum fremian.
[002700 (208.64)],    Iohannes þa gegaderode þæra gymstana bricas. & beseah to heofenum þus cweðende.
[002800 (208.66)],    Drihten hælend. nis þe nan ðing earfoðe: þu geedstaðelodest þysne tobrocenan middaneard on þinum geleaffullum. þurh tacen þere halgan rode: geedstaðela nu þas deorwurðan stanas. þurh ðinra engla handum. þæt ðas nytenan men þine mihta oncnawan. & on ðe gelyfan.
[002900 (208.70)],    Hwæt ða færlice wurdon þa gimstanas swa ansunde: þæt furðon nan tacn þære ærran tocwysednysse næs gesewen: Þa se uðwita graton samod mid þam cnihtum feol to iohannes fotum. gelyfende on god.
[003000 (208.73)],    Se apostol hine fullode mid eallum his hirede: & he ongann godes geleafan openlice bodian.
[003100 (208.74)],    Þa twegen gebroðra atticus & eugenius sealdon heora gymstanas & ealle heora æhta. dældon wædlum: & filigdan þam apostole & micel menigu geleaffulra him eac to geðeodde.
[003200 (209.77)],    Þa becom se apostol æt sumum sæle to ðære byrig pergamum þær ða foresædan cnihtas iu ær eardedon.
[003300 (209.78)],    & gesawon heora þeowan mid godewebbe gefrætewade. & on woruldlicum wuldre scinende.
[003400 (209.79)],    Þa wurdon hi mid deofles flan þurhscotene. & dreorige on mode: þæt hi wædliende on anum waclicum wæfelse ferdon. & heora þeowan on woreldlicum wuldre scinende wæron.
[003500 (209.82)],    Þa undergeat se apostol þas deoflican facn & cwæð.
[003600 (209.83)],    Ic geseo þæt eower mod is awend & eower andwlita: for ðan ðe ge eowre speda þearfum dældon & mines drihtnes lare filigdon.
[003700 (209.85)],    Gað nu for ði to wuda & heawað incre byrðene gyrda: & gebringað to me.
[003800 (209.86)],    Hi dydon be his hæse & he on godes naman þa grenan gyrda gebletsode. & hi wurdon to readum golde awende.
[003900 (209.88)],    Eft cwæð se apostol iohannes.
[004000 (209.88)],    Gað to ðære sæ. strande. & feccað me papolstanas.
[004100 (209.89)],    Hi dydon swa. & Iohannes þa on godes mægenðrymme hi gebletsode. & hi wurdon gehwyrfde to deorwyrðum gymmum.
[004200 (209.90)],    Þa cwæð se apostol.
[004300 (209.91)],    Gað to smiððan & fandiað þyses goldes. & þyssera gymstana.
[004400 (209.92)],    Hi ða eodon & eft comon. þus cweðende.
[004500 (209.92)],    Ealle þas goldsmiðas secgað þæt hi næfre ær swa clæne gold ne swa read ne gesawon.
[004600 (209.94)],    Eac þas gymwyrhtan secgað þæt hi næfre swa deorwyrðe gymstanas ne gemetton.
[004700 (209.95)],    Þa cwæð se apostol him to.
[004800 (209.95)],    Nimað þis gold & þas gimstanas. & farað & bicgað eow landare: for ðan þe ge forluron þa heofenlican speda.
[004900 (209.97)],    Bicgað eow pællene cyrtlas. þæt ge to lytlere hwile scinan swa swa rose. þæt ge hrædlice forweornian.
[005000 (209.98)],    Beoð blowende & welige hwilwendlice. þæt ge ecelice wædlian.
[005100 (209.99)],    Hwæt la ne mæg se ælmihtiga wealdend þurhteon þæt he do his þeowan rice for worulde: genihtsume on welan. & unwiðmetenlice scinan?
[005200 (209.101)],    Ac he sette gecamp geleaffullum saulum: þæt hi gelyfan to geagenne þa ecan welan. þa ðe for his naman þa hwilwendan speda forhogiað ge gehældon untruman on ðæs hælendes naman: ge afligdon deoflu: ge forgeafon blindum gesihðe: & gehwilce uncoðe gehældon.
[005300 (209.105)],    Efne nu is þeos gyfu eow ætbroden. & ge sint earmingas gewordene. ge ðe wæron mære & strange.
[005400 (210.107)],    Swa micel ege stod deoflum from eow. þæt hi be eowere hæse þa ofsettan deofulseocan forleton: Nu ge ondrædað eow deoflu.
[005500 (210.109)],    Þa heofanlican æhta: synd us eallum gemæne.
[005600 (210.109)],    Nacode we wæron acennede & nacode we gewitað.
[005700 (210.110)],    Þære sunnan beorhtnys. & þæs monan leoht.
[005800 (210.111)],    & ealra tungla sind gemæne þam rican. & þam heanan.
[005900 (210.112)],    Renscuras. & cyrcan duru. fulluht & synne forgyfenes. huselgang. & godes neosung. sind eallum gemæne. earmum. & eadigum.
[006000 (210.113)],    Ac se ungesæliga gitsere wile mare habban þonne him genihtsumað. þonne he furðon orsorh ne brihð. his genihtsumnyss [[../images/etail.gif]].
[006100 (210.115)],    Se gitsere hæfð ænne lichaman. & menigfealde scrud.
[006200 (210.116)],    He hæfð ane wambe: & þusend manna bileofan.
[006300 (210.117)],    Witodlice þæt he for gytsunge uncyste. nanum oðrum syllan ne mæg. þæt he hordað & nat hwam: swa swa se witega cwæð.
[006400 (210.118)],    On ydel byð ælc man gedrefed se ðe hordað. & nat hwam he hit gegaderað.
[006500 (210.120)],    Witodlice. ne bið he þæra æhta hlaford þonne he hi dælan ne mæg: ac he bið þæra æhta þeowa. þonne he him ealunga þeowað.
[006600 (210.122)],    Þærtoeacan him wexað untrumnyssa on his lichaman: þæt he ne mæg ætes oððe wætes brucan.
[006700 (210.123)],    He carað dæges & nihtes þæt his feoh gehealden sy: he gymð grædelice his teolunge. his gafoles. his gebytlu. he berypð þa wanspedigan. he fulgæð his lustum. & his plegan.
[006800 (210.126)],    Þonne færlice gewit he of þyssere worulde nacod & forscyldgod: synna ana mid him ferigende. for ðam ðe he sceal ece wite þrowian.
[006900 (210.129)],    Efne ða ða se apostol þas lare sprecende wæs. ða bær sum wudewe hire suna lic to bebyrgenne: Se hæfde gewifod þrittigum nihtum ær.
[007000 (210.131)],    Seo dreorige moder þa samod mid þam licmannum rarigende hi astrehte æt þæs halgan apostoles fotum. biddende þæt he hire sunu on godes naman arærde. swa swa he dyde þa wydewan drusianam.
[007100 (211.134)],    Iohannes þa ofhreow þære meder & þæra licmanna dreorignysse. & astrehte his lichoman to eorðan on langsumum gebede. & þa æt nehstan aras. & eft upahafenum handum langlice bæd.
[007200 (211.137)],    Þa ða he þus þriwa gedon hæfde. þa het he unwindan þæs cnihtes lic. & cwæð.
[007300 (211.138)],    Eala ðu cniht. þe ðurh þines flæsces luste hrædlice þine sawle forlure.
[007400 (211.139)],    Eala ðu cniht. þu ne <cuþest> þinne scyppend: þu ne cuðest manna hælend. þu ne cuþest þone soðan freond. & for ði þu beurne on ðam wyrstan fynd.
[007500 (211.141)],    Nu ic ageat mine tearas. & for þinre nytennysse geornlice bæd. þæt ðu of deaðe arise. & þysum twam gebroðrum. attico. & eugenio. cyþe hu micel wuldor hi forluron: & hwilc wite hi geearnodon.
[007600 (211.144)],    Mid þam þa aras se cniht stacteus: & feol to iohannes fotum. & began to þreagenne þa gebroðra þe miswende wæron. þus cweðende.
[007700 (211.146)],    Ic geseah þa englas þe eower gymdon dreorige wepan. & þa awyrgedan sceoccan blissigende. on eowerum forwyrde.
[007800 (211.148)],    Eow wæs heofonan rice gearu. & scinende gebytlu. mid wistum afyllede. & mid ecum leohte: þa ge forluron þurh unwærscipe: & ge begeaton eow þeosterfulle wununga mid dracan afyllede. & mid brastliendum ligum. mid unasecgendlicum witum afyllede. & mid anþræcum stencum: on ðam ne ablinð granung. & þoterung dæges oððe nihtes.
[007900 (211.153)],    Biddað for ðy mid inweardre heortan þysne godes apostol eowerne lareow. þæt he eow fram ðam ecum forwyrde arære: swa swa he me fram deaðe arærde. & he eowre saula þe nu sind adylegode of þære liflican bec. gelæde eft to godes gyfe & miltsunge.
[008000 (211.157)],    Se cniht ða stacteus þe of deaðe aras samod mid þam gebroðrum astrehte hine to iohannes fotswaðum. & þæt folc forð mid. ealle anmodlice biddende. þæt he him to gode geþingode.
[008100 (211.159)],    Se apostol þa bebead þam twam gebroðrum þæt hi þrittig daga behreowsunge dædbætende gode geoffrodon & on ðam fæce geornlice bædon þæt ða gyldenan gyrda eft to ðam ærran gecynde awendan: & þa gymstanas to heora wacnysse.
[008200 (212.163)],    Æfter þrittigra daga fæce þa ða hi ne mihton mid heora benum þæt gold & þa gymstanas to heora gecynde awendan: þa comon hi mid wope to ðam apostole þus cweðende.
[008300 (212.165)],    Symle þu tæhtest mildheortnysse. & þæt man oðrum miltsode.
[008400 (212.166)],    & gif man oðrum miltsað: hu micle swiðor wile god miltsian & arian mannum his handgeweorce?
[008500 (212.168)],    Þæt þæt we mid gitsiendum eagum agylton: þæt we nu mid wependum eagum behreowsiað.
[008600 (212.169)],    Þa andwyrde se apostol.
[008700 (212.169)],    Berað þa gyrda to wuda. & þa stanas to sæstrande: hi sind gecyrrede to heora gecynde.
[008800 (212.171)],    Þa ða hi ðis gedon hæfdon. þa underfengon hi eft godes gyfe: swa þæt hi adræfdon deoflu. & blinde & untrume gehældon. & fela tacna on drihtnes naman gefremedon swa swa hi ær dydon.
[008900 (212.174)],    Se apostol ða gebigde to gode ealne þone eard asiam se is geteald to healfan dæle middaneardes: & awrat þa feorðan cristesboc: Seo hrepað swiðost ymbe cristes godcundnysse.
[009000 (212.176)],    Þa oðre þry godspelleras. matheus. marcus. lucas. awriten æror be cristes menniscnysse: þa asprungon gedwolmen on godes gelaðunge & cwædon. þæt crist nære ær he acenned wæs of marian.
[009100 (212.179)],    Þa bædon ealle þa leodbiscopas þone halgan apostol. þæt he ða feorðan boc gesette. & þæra gedwolmanna dyrstignysse adwæscte.
[009200 (212.181)],    Iohannes þa bead þreora daga fæsten gemænelice. & he æfter þam fæstene wearð swa miclum mid godes gaste afylled þæt he ealle godes englas & ealle gesceafta mid healicum mode oferstah & mid þysum wordum þa godspellican gesetnysse ongan.
[009300 (212.185)],In principio erat uerbum. et uerbum erat apud deum. et deus erat uerbum.
[009400 (212.186)],Et reliqua.
[009500 (212.186)],    Þæt is on englisc: on frymðe wæs word. & þæt word wæs mid gode. & þæt word wæs god.
[009600 (212.187)],    Þis wæs on frymðe mid gode.
[009700 (212.188)],    Ealle þing sind þurh hine geworhte. & nis nan þing buton him gesceapen.
[009800 (212.189)],    & swa forð on ealre þære godspellican gesetnysse. he cydde fela be cristes godcundnysse: hu he ecelice buton angynne of his fæder acenned is: & mid him rixað on annysse þæs halgan gastes. a butan ende. Feawa he awrat be his menniscnysse: for ðan ðe ða þry oðre godspelleras genihtsumlice be ðam heora bec setton.
[009900 (213.194)],    Hit gelamp æt sumum sæle þæt ða deofulgyldan þe ða gyt ungeleaffulle wæron. gecwædon þæt hi woldon þone apostol to heora hæþenscipe geneadian.
[010000 (213.196)],    Þa cwæð se apostol to ðam hæðengyldum.
[010100 (213.196)],    Gað ealle endemes to godes cyrcan. & clypiað to eowerum godum þæt seo cyrce afealle þurh heora mihte: þonne buge ic to eowerum hæþenscipe.
[010200 (213.198)],    Gif ðonne eower godes miht þa halgan cyrcan towurpan ne mæg: Ic towurpe eowerne tempel. þurh ðæs ælmihtigan godes mihte: & ic tocwyse eower deofulgyld: & bið þonne rihtlic geþuht þæt ge geswicon eoweres gedwyldes. & gelyfan on ðone soðan god. se ðe ana is ælmihtig.
[010300 (213.203)],    Þa hæþengyldan þysum cwyde geþwærlæhton: & iohannes mid geswæsum wordum þæt folc tihte þæt hi ufor eodon fram ðam deofles temple. & mid beorhtre stemne ætforan him eallum clypode.
[010400 (213.205)],    On godes naman ahreose þis tempel: mid eallum þam deofulgyldum þe him on eardiað: þæt ðeos meniu tocnawe þæt ðis hæðengyld deofles biggencg is.
[010500 (213.208)],    Hwæt ða færlice ahreas þæt tempel grundlunga. mid eallum his anlicnyssum to duste awende.
[010600 (213.209)],    On ðam ylcan dæge wurdon gebigede twelf þusend hæþenra manna to cristes geleafan. & mid fulluhte gehalgode.
[010700 (213.212)],    Ða scorede þa gyt se yldesta hæðengylda mid micelre þwyrnysse. & cwæð þæt he nolde gelyfan buton iohannes attor drunce: & þurh godes mihte þone cwelmbæran drenc oferswiðde.
[010800 (213.214)],    Þa cwæð se apostol.
[010900 (213.214)],    Þeah þu me attor sylle: þurh godes naman hit me ne deraþ.
[011000 (213.215)],    Ða cwæð se hæðengylda aristodemus.
[011100 (213.216)],    Þu scealt ærest oðerne geseon drincan & þærrihte cwelan: þæt huru þin heorte swa forhtige for ðam deadbærum drence.
[011200 (213.218)],    Iohannes him andwyrde.
[011300 (213.218)],    Gif þu on god gelyfan wylt: ic unforhtmod þæs drences onfo.
[011400 (213.219)],    Þa getengde se aristodemus to ðam heahgerefan: & genam on his cwearterne twegen þeofas & sealde him þone unlybban ætforan eallum ðam folce on Iohannes gesihðe. & hi þærrihte æfter þam drence gewiton.
[011500 (214.222)],    Syððan se hæþengylda eac sealde þone attorbæran drenc þam apostole: & he mid rodetacne his muð & ealne his lichaman gewæpnode. & þane unlybban on godes naman halsode. & syððan mid gebyldum mode. hine ealne gedranc.
[011600 (214.226)],    Aristodemus þa & þæt folc beheoldon þone apostol þreo tida dæges.
[011700 (214.226)],    & gesawon hine habban glædne andwlitan buton blacunge & forhtunge. & hi ealle clypodon.
[011800 (214.228)],    An soð god is: se ðe iohannes wurðað.
[011900 (214.228)],    Þa cwæð se hæðengylda to ðam apostole.
[012000 (214.229)],    Gyt me twynað: ac gif þu ðas deadan sceaðan on þines godes naman arærst. þonne bið min heorte geclænsod fram ælcere twynunge.
[012100 (214.231)],    Þa cwæð Iohannes.
[012200 (214.231)],    Aristodeme: Nim mine tunecan & lege bufon þæra deadra manna lic. & cweð.
[012300 (214.232)],    Þæs hælendes cristes apostol me asende to eow. þæt ge on his naman of deaðe arisan: & ælc man oncnawe þæt deað & lif þeowiað minum hælende.
[012400 (214.235)],    He ða be ðæs apostoles hæse bær his tunecan. & alede uppon þam twam deadan. & hi ðærrihte ansunde arisan.
[012500 (214.236)],    Þa ða se hæþengylda þæt geseah: þa astrehte he hine to Iohannes fotum: & syþðan ferde to þam heahgerefan & him þa wundra mid hludre stemne cydde.
[012600 (214.239)],    Hi ða begen þone apostol gesohton: his miltsunge biddende.
[012700 (214.240)],    Ða bead se apostol him syfan nihta fæsten. & hi syððan gefullode. & hi æfter ðam fulluhte towurpon eal hyra deofulgyld & mid heora maga fultume & mid eallum cræfte arærdon gode mære cyrcan on þæs apostoles wurðmynte.
[012800 (214.244)],    Þa ða se apostol wæs nigon & hundnigontig geara þa æteowede him drihten crist mid þam oðrum apostolum þe he of þysum life genumen hæfde: & cwæð.
[012900 (214.246)],    Iohannes: cum to me tima is þæt ðu mid þinum gebroðrum wistfullige on minum gebeorscipe.
[013000 (214.247)],    Iohannes þa aras: & eode wið þæs hælendes: ac he him tocwæð.
[013100 (214.248)],    Nu on sunnandæg mines æristes dæge þu cymst to me: & æfter þam worde drihten gewende to heofenum.
[013200 (215.250)],    Se apostol miclum blissode on þam behate: & on þam sunnanuhtan ærwacel to ðære cyrcan com. & þam folce fram hancrede oð undern godes riht lærde. & him mæssan gesang. & cwæð ðæt se hælend hine on þam dæge to heofenum gelaðod hæfde.
[013300 (215.253)],    Het ða delfan his byrgene wið ðam weofode. & þæt greot utawegan. & he eode cucu & gesund into his byrgene: & astrehtum handum to gode clypode.
[013400 (215.256)],    Drihten crist. ic þancige ðe þæt ðu me gelaðodest to þinum wistum: þu wast þæt ic mid ealre heortan þe gewilnode.
[013500 (215.257)],    Oft ic þe bæd þæt ic moste to þe faran: ac ðu cwæde þæt ic andbidode þæt ic ðe mare folces gestrynde.
[013600 (215.259)],    Ðu heolde minne lichaman wið ælcere besmitennysse: & þu symle mine sawle onlihtest. & me nahwar ne forlete.
[013700 (215.260)],    Ðu settest on minum muðe þinre soðfæstnysse word. & ic awrat þa lare ðe ic of þinum muþe gehyrde. & þa wundra ðe ic þe wyrcan geseah.
[013800 (215.263)],    Nu ic ðe betæce drihten þine bearn þa ðe þin gelaðung mæden & moder. þurh wæter. & þone halgan gast þe gestrynde.
[013900 (215.264)],    Onfoh me to minum gebroðrum: mid þam ðe ðu come & me gelaðodest.
[014000 (215.265)],    Geopena ongean me lifes geat. þæt ðæra ðeostra ealdras me ne gemeton.
[014100 (215.266)],    Ðu eart crist þæs lifiendan godes sunu. þu ðe be þines fæder hæse middaneard gehældest. & us ðone halgan gast gesendest.
[014200 (215.268)],    Ðe we heriað & þanciað. þinra menigfealdra goda geond ungeendode worulde. amen.
[014300 (215.271)],    Æfter þysum gebede æteowde heofenlic leoht bufon þam apostole binnon þære byrgyne ane tid: swa beorhte scinende þæt nanes mannes gesihð þæs leohtes leoman sceawian ne mihte & he mid þam leohte his gast ageaf þam drihtne þe hine to his rice gelaðode.
[014400 (215.274)],    He gewat swa freoh fram deaðes sarnysse of þisum andwerdan life: swa swa he wæs ælfremed fram lichamlicere gewemmednysse.
[014500 (215.276)],    Soðlice syððan wæs his byrgen gemet: mid manna afylled.
[014600 (216.277)],    Manna wæs gehaten se heofonlica mete: þe feowertig geara afedde israhela folc on westene.
[014700 (216.279)],    Nu wæs se bigleofa gemet on iohannes byrgene. & nan þing elles. & se mete is weaxende on hire: oð ðysne andwerdan dæg.
[014800 (216.280)],    Ðær beoð fela tacna æteowede. & untrume gehælde: & fram eallum frecednyssum alysede. þurh ðæs apostoles þingunge.
[014900 (216.282)],    Ðæs him getiþað drihten crist: þam is wurðmynt & wuldor: mid fæder & halgum gaste. a buton ende. AMEN.
