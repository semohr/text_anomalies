id,text
[000100 (217.1)],V KALENDAS IANVARII NATALE INNOCENTIVM INFANTVMNu todæig godes gelaþung geond ealne ymbhwyrft mærsað þæra eadigra cildra freolstide. þe se wælhreowa herodes for cristes acennednysse mid arleasre ehtnysse acwealde. swa swa us seo godspellice racu swutellice cyð.
[000200 (217.7)],    Matheus awrat on þære forman cristesbec þysum wordum be þæs hælendes gebyrdtide & cwæð.
[000300 (217.8)],    Ða þa se hælend acenned wæs. on þære iudeiscan bethleem. on herodes dagum cyninges: efne þa comon fram eastdæle middaneardes þry tungelwitegan to þære byrig hierusalem. þus befrinende.
[000400 (217.11)],    Hwær is iudeiscra leoda cyning. se þe acenned is.
[000500 (217.12)],    We gesawon soðlice his steorran on eastdæle: & we comon to þy þæt we us to him gebiddan.
[000600 (217.13)],    Hwæt ða herodes cyning þis gehyrende wearð micclum astyred & eal seo burhwaru samod mid him.
[000700 (217.15)],    He þa gesamnode ealle ða ealdorbiscopas. & þæs folces boceras. & befran hwær cristes cenningstow wære.
[000800 (217.16)],    Hi sædon on þære iudeiscan bethleem.
[000900 (217.17)],    Ðus soðlice is awriten þurh ðone witegan micheam.
[001000 (217.17)],    Eala þu betleem iudeisc land ne eart ðu nateshwon wacost burga on iudeiscum ealdrum: of þe cymþ se heretoga. se þe gewylt & gewissað israhela folc.
[001100 (217.20)],    Ða clypode herodes þa ðry tungelwitegan on sunderspræce: & geornlice hi befran. to hwilces timan se steorra him ærest æteowede & sende hi to bethleem þus cweþende.
[001200 (217.22)],    Farað ardlice & befrinað be þam cilde: & þonne ge hit gemetað cyþað me. þæt ic mæge me to him gebiddan.
[001300 (217.24)],    Ða tungelwitegan ferdon æfter þæs cinges spræce: & efne þa se steorra þe hi on eastdæle gesawon glad him beforan: oð ðæt he gestod bufon þam gesthuse þær ðæt cild onwunode.
[001400 (218.27)],    Hi gesawon þone steorran. & þearle blissodon.
[001500 (218.27)],    Eodon þa in & þæt cild gemetton mid marian his meder: & nyþerfeallende hi to him gebædon.
[001600 (218.29)],    Hi geopenodon heora hordfatu. & him lac geoffrodon: gold. & recels & mirran.
[001700 (218.30)],    Hwæt þa god. on swefne hi gewarnode. & bebead þæt hi eft ne gecyrdon to þam reþan cyninge herode: ac þurh oðerne weg hine forcyrdon. & swa to heora eþele becomon.
[001800 (218.32)],    Efne þa godes engel æteowde iosepe þæs cildes fosterfæder: on swefnum cweðende.
[001900 (218.34)],    Aris & nim þis cild mid þære meder: & fleoh to egypta lande: & beo þær oð ðæt ic þe eft secge.
[002000 (218.35)],    Soðlice toweard is þæt herodes smeað hu he ðæt cild fordo: Ioseph þa aras nihtes: & þæt cild mid þære meder samod to egypta lande ferede. & þær wunode oð ðæt herodes gewat: þæt seo witegung wære gefylled. þe be ðære fare ær þus cwæð.
[002100 (218.39)],    Of egypta lande ic geclypode minne sunu.
[002200 (218.40)],    Nu secgað wyrdwriteras þæt herodes betwux þysum wearð gewreged to þam romaniscum casere þe ealne middaneard on þam timan geweold.
[002300 (218.42)],    Ða gewende he to rome be ðæs caseres hæse þæt he hine betealde gif he mihte.
[002400 (218.43)],    Ða betealde he hine swiðe geaplice swa swa he wæs snotorwyrde. to þan swiðe þæt se casere hine mid maran wurðmynte ongean to iudeiscum rice asende.
[002500 (218.45)],    Ða ða he ham com þa gemunde he hwæt he ær be þam cilde gemynte. & geseah þæt he wæs bepæht fram þam tungelwitegum. & wearð þa ðearle gegremod.
[002600 (218.48)],    Sende þa his cwelleras. & ofsloh ealle þa hysecild þe wæron on þære byrig bethleem. & on eallum hyre gemærum. fram twywintrum cilde to anre nihte: be þære tide þe he geaxode æt ðam tungelwitegum.
[002700 (218.50)],    Ða wæs gefylled hieremias witegung þe ðus witegode.
[002800 (218.51)],    Stemn is gehyred on heannysse micel wop & þoterung. rachel beweop hire cildru. & nolde beon gefrefrod. for þan ðe hi ne sind.
[002900 (218.54)],    On þam twelftan dæge cristes acennednysse comon þa þry tungelwitegan to herode & hine axodon be þam acennedan cilde. & þa ða hi his cenningstowe geaxodon þa gewendon hi wið ðæs cildes & noldon þone reðan cwellere eft gecyrran swa swa he het.
[003000 (218.57)],    Ða ne mihte he forbugan þæs caseres hæse. & wæs þa þurh his langsume fær þæra cildra slege geuferod. swiðor þonne he gemynt hæfde. & hi wurdon þa on þysum dægþerlicum dæge wuldorfullice gemartyrode: na swa þeah þæs geares ðe crist acenned wæs. ac æfter twegra geara ymbrene. æfter þæs wælhreowan hamcyme.
[003100 (219.62)],    Næs he æþelboren. ne him naht to þam cynecynne ne gebyrode: ac mid syrewungum & swicdome he becom to ðære cynelican geþincþe. swa swa moyses be þam awrat þæt ne sceolde ateorian þæt iudeisce cynecynn: oð ðæt crist sylf come.
[003200 (219.66)],    Ða com crist on þam timan þe seo cynelice mægð ateorode. & se ælfremeda herodes þæs rices geweold: þa wearþ he micclum afyrht. & anþracode þæt his rice feallan sceolde. þurh tocyme þæs soðan cyninges.
[003300 (219.69)],    Ða clypode he þa tungelwitegan on sunderspræce. & geornlice hi befran on hwilcne timan hi ærest þone steorran gesawon: for þan ðe he ondred swa swa hit gelamp þæt hi eft hine ne gecyrdon.
[003400 (219.72)],    Ða het he for þi acwellan ealle þa hysecild þære burhscire fram twywintrum cilde oð anre nihte: þohte gif he hi ealle ofsloge þæt se an ne ætburste þe he sohte.
[003500 (219.74)],    Ac he wæs ungemyndig þæs halgan gewrites. þe cwyð.
[003600 (219.75)],    Nis nan wisdom ne nan ræd naht ongean god.
[003700 (219.77)],    Se swicola herodes cwæð to þam tungelwitegum. farað & geornlice befrinað be þam cilde: & cyþað me þæt ic eac mage me to him gebiddan.
[003800 (219.79)],    Ac he cydde syððan his facenfullan syrewunge. hu he embe wolde gif he hine gemette: þa ða he ealle his euanealdan adilegode. for his anes ehtnysse.
[003900 (219.81)],    Ðearfleas he syrwede ymbe crist: ne com he for þi þæt he wolde his eorðlice rice oððe æniges oðres cyninges mid ricetere him to geteon: ac to þy he com þæt he wolde his heofenlice rice geleaffullum mannum forgyfan.
[004000 (219.84)],    Ne com he to þy þæt he wære on mærlicum cynesetle ahafen: ac ðæt he wære mid hospe on rodehengene genæglod.
[004100 (219.86)],    He wolde þeah þæs wælhreowan syrewunge mid fleame forbugan: na for ðy þæt he deað forfluge: se þe sylfwilles to þrowienne middanearde genealæhte: ac hit wære to hrædlic gif he þa on cildcradole acweald wurde: swilce þonne his tocyme manncynne bedigelod wære: þy forhradode godes engel þæs arleasan geþeaht. & bebead þæt se fosterfæder þone heofonlican æðeling of þam earde ardlice ferede.
[004200 (220.93)],    Ne forseah crist his geongan cempan þeah ðe he lichamlice on heora slege andwerd nære: ac he asende hi fram þysum wræcfullum life to his ecan rice.
[004300 (220.95)],    Gesælige hi wurdon geborene: þæt hi moston for his intingan deað þrowian.
[004400 (220.96)],    Eadig is heora yld: seo þe ða gyt ne mihte crist andettan. & moste for criste þrowian.
[004500 (220.97)],    Hi wæron hælendes gewitan: þeah ðe hi hine þa gyt ne cuðon.
[004600 (220.98)],    Næron hi geripode to slege: ac hi gesæliglice þeah swulton to life.
[004700 (220.99)],    Gesælig wæs heora acennednys. for þan ðe hi gemetton þæt ece lif on instæpe þæs andwerdan lifes.
[004800 (220.101)],    Hi wurdon gegripene fram moderlicum breostum: ac hi wurdon betæhte þærrihte engelicum bosmum.
[004900 (220.102)],    Ne mihte se manfulla ehtere mid nanre þenunge þam lytlingum swa micclum fremian: swa micclum swa he him fremode mid þære reþan ehtnysse hatunge.
[005000 (220.105)],    Hi sind gehatene martyra blostman. for ðan ðe hi wæron swa swa upaspringende blostman. on middeweardan cyle ungeleaffulnysse. swilce mid sumere ehtnysse forste forsodene.
[005100 (220.107)],    Eadige sind þa innoðas þe hi gebæran: & þa breost þe swlce gesicton.
[005200 (220.108)],    Witodlice þa moddru on heora cildra martyrdome þrowodon.
[005300 (220.109)],    Þæt swurd þe ðæra cildra lima ðurharn becom to þæra moddra heortan. & neod is þæt hi beon efenhlyttan þæs ecan edleanes. þonne hi wæron geferan þære ðrowunge. hi wæron gehwæde. & ungewittige acwealde: ac hi arisað on þam gemænelicum dome mid fullum wæstme. & heofenlicere snoternysse.
[005400 (220.114)],    Ealle we cumað to anre ylde. on þam gemænelicum æriste: þeah ðe we nu on mislicere ylde of þyssere worulde gewiton.
[005500 (221.116)],    Ðæt godspel cweð þæt rachel beweop hire cildra. & nolde beon gefrefrod for þan ðe hi ne sind.
[005600 (221.117)],    Rachel hatte iacobes wif þæs heahfæderes. & heo getacnode godes gelaðunge. þe bewepð hire gastlican cild. ac heo nele swa beon gefrefrod. þæt hi eft to woreldlicum gecampe gehwyrfon. þa ðe æne mid sigefæstum deaðe middaneard oferswiðdon. & his yrmþa ætwundon to wuldorbeagienne mid criste.
[005700 (221.123)],    Eornostlice ne breac se arleasa herodes his cynerices mid langsumere gesundfulnysse: ac buton yldinge him becom seo godcundlice wracu þe hine mid menigfealdre yrmðe fordyde. & eac geswutelode on hwylcum suslum he moste æfter forðsiðe ecelice cwylmian.
[005800 (221.127)],    Hine gelæhte unasecgendlic adl. his lichama barn wiðutan mid langsumre hætan: & he eall innan samod forswæled wæs & toborsten.
[005900 (221.129)],    Him wæs metes micel lust. ac swa þeah mid nanum ætum his gifernysse gefyllan ne mihte.
[006000 (221.130)],    He hriðode & egeslice hweos. & angsumlice sicetunga teah: swa þæt he earfoþlice orþian mihte.
[006100 (221.132)],    Wæterseocnys hine ofereode beneoþon ðam gyrdle. to þam swiðe þæt his gesceapu maðan weollon. & stincende attor singallice of þam toswollenum fotum fleow.
[006200 (221.134)],    Unaberendlic gyhða ofereode ealne þone lichaman. & ungelyfendlic toblawennys his innoð geswencte.
[006300 (221.135)],    Him stod stincende steam of þam muþe: swa þæt earfoðlice ænig læce him mihte genealæcan.
[006400 (221.137)],    Fela ðæra læca he acwealde. cwæð ðæt hi hine gehælan mihton & noldon.
[006500 (221.138)],    Hine gedrehte. singal sl [[../images/etail.gif]]pleast: swa þæt he þurhwacole niht buton sl [[../images/etail.gif]]pe adreah.
[006600 (221.139)],    And gif he hwon hnappode þærrihte hine drehton nihtlice gedwimor: swa ðæt him þæs slæpes ofþuhte.
[006700 (221.141)],    Ða ða he mid swiðlicum luste his lifes gewilnode. þa het he hine ferian ofer þære ea. iordanen þær ðær wæron gehæfde hate baðu þe wæron halwende gecwedene adligendum lichaman.
[006800 (221.143)],    Wearð ða eac his læcum geþuht: þæt hi on wlacum ele hine gebeðedon.
[006900 (221.144)],    Ac þa ða he wæs on þyssre beþunge geled: þa wearð se lichama eall toslopen swa þæt his eagan wendon on gelicnysse sweltendra manna. & he læg cwydeleas buton andgite.
[007000 (222.147)],    Eft þa ða he com. þa het he hine ferian to þære byrig. hiericho.
[007100 (222.149)],    Ða þa he wearð his lifes orwene. þa gelaðode he him to ealle þa iudeiscan ealdras of gehwylcum burgum & het hi on cwearterne beclysan: & gelangode him to his sweostor salome & hire wer alexandrum. & cwæð.
[007200 (222.152)],    Ic wat þæt ðis iudeisce folc micclum blissian wile mines deaðes. ac ic mægi habban arwurðfulle licþenunge of heofigendre menigu: Gif ge willað minum bebodum gehyrsumian.
[007300 (222.154)],    Swa ricene swa ic gewite: ofsleað ealle þas iudeiscan ealdras þe ic on cweartene beclysde: þonne beoð heora siblingas to heofunge geneadode. þa ðe wyllað mines forþsiðes fægnian.
[007400 (222.157)],    He þa his cempan to þam slege genamode. & het heora ælcum. fiftig scyllinga to sceatte syllan. þæt hi heora handa fram þam blodes gyte ne wiðbrudon.
[007500 (222.159)],    Ða ða he mid ormætre angsumnysse wæs gecwylmed. þa het he his agenne sunu. antipatrem arleaslice acwellan: toeacan þam twam þe he ær acwealde.
[007600 (222.162)],    Æt nextan þa ða he gefredde his deaðes nealæcunge. þa het he him his seax aræcan to screadigenne ænne æppel: & hine sylfne hetelice ðyde þæt him on acwehte.
[007700 (222.164)],    Ðyllic wæs herodes forðsið þe manfullice ymbe þæs heofenlican æþelinges tocyme syrwde. & his efenealdan lytlingas unscæððige arleaslice acwealde.
[007800 (222.167)],    Efne þa godes engel æfter herodes deaðe æteowde iosepe on swefnum. on egypta lande þus cweþende.
[007900 (222.168)],    Aris & nim þæt cild & his moder samod. & gewend ongean to israhela lande.
[008000 (222.169)],    Soðlice hi sind forðfarene þa ðe ymbe þæs cildes feoroh syrwodon.
[008100 (222.170)],    He ða aras swa swa se engel him bebead. & ferode þæt cild mid þære meder to israhela lande.
[008200 (222.172)],    Ða gefran ioseph þæt archelaus rixode on iudea lande æfter his fæder herode. & ne dorste his neawiste genealæcan.
[008300 (222.173)],    Ða wearð he eft on swefne gemynegod. þæt he to galilea gewende. for þan ðe se eard næs ealles swa gehende þam cyninge þeah ðe hit his rice wære.
[008400 (223.176)],    Ðæt cild þa eardode on þære byrig þe is gehaten nazareth: þæt seo witegung wære gefylled. þe cwæð: þæt he sceolde beon nazarenisc geciged.
[008500 (223.178)],    Se engel cwæð. to iosephe þa sind forðfarene þe embe þæs cildes feoroh syrwodon: mid þam worde he geswutelode þæt ma þæra iudeiscra ealdra. ymbe cristes cwale smeadon: ac him getimode swiþe rihtlice þæt hi mid heora arleasan hlaforde ealle forwurdon.
[008600 (223.183)],    Nelle we ðas race na leng teon. þy læs þe hit eow æþryt ðince: ac biddað eow þingunge æt þisum unscæððigum martyrum. hi sind þa ðe criste folgiað on hwitum gyrlum swa hwider swa he gæð. & hi standað ætforan his þrymsetle buton ælcere gewemmednysse. hæbbende heora palmtwigu on handa. & singað ðone niwan lofsang þam ælmihtigum to wurðmynte: se þe leofað & rixað a buton ende. AMEN.
