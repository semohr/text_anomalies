id,text
[000100 (224.1)],KALENDAS IANVARII OCTABAS ET CIRCVMCISIO DOMINISE godspellere lucas beleac þis dægþerlice gospel mid feawum wordum. ac hit is mid menigfealdre mihte þæra heofonlican gerinu afylled;
[000200 (224.5)],    He cwæð.
[000300 (224.5)],Postquam consummati sunt dies octo. ut circumcideretur puer: uocatum est nomen eius iesus: quod uocatum est ab angelo priusquam in utero conciperetur.
[000400 (224.7)],    Ðæt is on urum geþeode.
[000500 (224.8)],    Æfter þan ðe wæron gefyllede eahta dagas drihtnes acennednysse þæt he ymsniden wære. þa wæs his nama geciged iesus. þæt is hælend: þam naman he wæs gehaten fram þam engle ær þan ðe he on innoðe geeacnod wære.
[000600 (224.12)],    Abraham se heahfæder wæs ærest manna ymsniden. be godes hæse.
[000700 (224.13)],    Abraham wæs godes gespreca & god to him genam geþoftrædene æfter noes flode swiþost. & him to cwæð.
[000800 (224.14)],    Ic eom ælmihtig drihten: gang beforan me: & beo fulfremed. & ic sette min wed betwux me & þe. & ic þe ðearle gemenigfylde. & þu bist manegra ðeoda fæder.
[000900 (224.17)],    Cyningas aspringað of þe. & ic sette min wed betwux me & þe. & þinum ofspringe æfter þe.
[001000 (224.18)],    Ðæt ic beo þin god & þines ofspringes.
[001100 (224.19)],    Abraham hine astrehte eallum limum to eorþan. & god him to cwæð.
[001200 (224.20)],    Heald þu min wed: & þin ofspring æfter þe on heora mægþum.
[001300 (224.20)],    Ðis is min wed þæt ge healdan sceolon betwux me & eow: þæt ælc hysecild on eowerum cynrene beo ymbsniden þæt tacen sy betwux me & eow.
[001400 (224.22)],    Ælc hysecild þonne hit eahta nihta eald bið sy ymbsniden ægþer ge æþelboren ge þeowetling. & se þe ðis forgægð. his sawul losað for þan þe he min wed aydlode.
[001500 (224.25)],    Ne beo þu gecigged heononforð abram ac abraham. for þan ðe ic gesette þe manegra þeoda fæder.
[001600 (225.26)],    Ne þin wif ne beo gehaten sarai. ac beo gehaten sarra: & ic hi bletsige & of hyre ic þe sylle sunu þone ðu gecigst isaac. & ic sette min wed to him & to his ofspringe on ecere gefæstnunge. & æfter þære spræce se ælmihtiga up gewende.
[001700 (225.30)],    On þam ylcan dæge wæs abraham ymbsniden & eall his hired. & syððan his sunu isaac on þam eahteoðan dæge his acennednysse.
[001800 (225.33)],    Abrahames nama wæs æt fruman mid fif stafum gecweden abram. þæt is healic fæder. ac god geihte his naman mid twam stafum & gehet hine abraham þæt is manegra þeoda fæder. for þan ðe god cwæð þæt he hine gesette manegum þeodum to fæder.
[001900 (225.36)],    Sarai wæs his wif gehaten. þæt is gereht min ealdor: ac god hi het syðþan sarra þæt is ealdor: þæt heo nære synderlice hire hiredes ealdor geciged: ac forðrihte ealdor: þæt is to understandenne. ealra gelyfedra wifa moder.
[002000 (225.40)],    Hundteontig geara wæs abraham. & his gebedda hundnigontig ær þan ðe him cild gemæne wære.
[002100 (225.41)],    Ða ða him cild com þa com hit mid godes foresceawunge. & bletsunge. to þan swiðe þæt god behet eallum mancynne bletsunge þurh his cynn.
[002200 (225.43)],    Ða heold abrahames cynn symle syððan godes wed. & se heretoga moyses & eall israhela mæigð: ealle hi ymbsnidon heora cild on þam eahteoðan dæge & him naman gesceopon. oþ ðæt crist on menniscnysse acenned wearð: se þe fulluht astealde. & þære ealdan æ getacnunge to gastlicere soðfæstnysse awende.
[002300 (225.49)],    Wen is þæt eower sum nyte hwæt sy ymbsnidenys.
[002400 (225.49)],    God bebead abrahame þæt he sceolde & his ofspring his wed healdan þæt sum tacen wære on heora lichaman to geswutelunge þæt hi on god belyfdon: & het ðæt he name scearpecgedne flint. & forcurfe sumne dæl þæs felles ætforeweardan his gesceape. & þæt tacen wæs ða swa micel on geleaffullum mannum. swa micel swa nu is þæt halige fulluht buton þam anum þæt nan man ne mihte godes rice gefaran ær þan ðe se come þe þa ealdan æ. sette & eft on his andwerdnysse hi to gastlicum þingum awende: ac gehwilce halgan andbidodon on abrahames wununge buton tintregum. þeah on hellewite: oð ðæt se alysend com þe ðone ealdan deofol gewylde. & his gecorenan to heofenan rice gelædde.
[002500 (226.61)],    Se ylca hælend þe nu egefullice. & halwendlice clypað on his godspelle: buton gehwa beo geedcenned of wætere. & of þam halgan gaste: ne mæg he faran into heofenan rice: se ylca clypode gefyrn þurh ða ealdan æ: swa hwilc hysecild swa ne bið ymbsniden on þam fylmene his flæsces: his sawul losað: for þan ðe he aydlode min wed.
[002600 (226.66)],    Ðis tacen stod on godes folce oð ðæt crist sylf com. & he sylf wæs þære halgan æ underþeod þe he gesette: þæt he þa alysde þe neadwislice þære æ underþeodde wæron.
[002700 (226.68)],    He cwæð þæt he ne come to þy ðæt he wolde þa ealdan .æ. towurpan: ac gefyllan.
[002800 (226.69)],    Ða wearð he on þam eahteoþan dæge his gebyrdtide lichamlice ymbsniden. swa swa he sylf ær tæhte: & mid þam geswutelode þæt seo ealde æ. wæs halig & god on hire timan: þam ðe hire gehyrsume wæron.
[002900 (226.72)],    Hit wæs gewunelic þæt ða magas sceoldon þam cilde naman gescyppan on þam eahteoþan dæge mid þære ymbsnidenysse: ac hi ne dorston nænne oþerne naman criste gescyppan þonne se heahengel him gesette ær þan ðe he on his modor innoðe geeacnod wære. þæt is iesus: & on urum gereorde hælend: for þan þe he gehælde his folc fram heora synnum.
[003000 (226.79)],    Nis nu alyfed cristenum mannum þæt hi ðas ymbsnidenysse lichamlice healdon: ac þeahhwæðere nan mann ne bið. soðlice cristen buton he þa ymbsnidenysse on gastlicum þeawum gehealde.
[003100 (226.82)],    Hwæt getacnað þæs felmenes ofcyrf on þam gesceape: buton galnysse wanunge.
[003200 (226.83)],    Eaðe mihte ðæs cwede beon læwedum mannum bediglod: nære seo gastlice getacnung.
[003300 (226.84)],    Hit þincð ungelæredum mannum dyslic to gehyrenne: ac gif hit him dyslic þince þonne cide he wið god þe hit gesette: na wið us þe hit secgað.
[003400 (227.86)],    Ac wite gehwa to gewisson buton he his flæsclican lustas. & galnysse gewanige: þæt he ne hylt his cristendom mid rihtum biggenge.
[003500 (227.88)],    Be þisum ðinge ge habbað oft gehyred ac us is acumendlicor eower gebelh þonne ðæs ælmihtigan godes grama. gif we his bebodu forsuwiað.
[003600 (227.91)],    Gif ge willað æfter menniscum gesceade lybban þonne sind ge gastlice ymbsnidene.
[003700 (227.92)],    Gif ge þonne eowere galnysse underðeodde beoð. þonne beo ge swa se witega cwæð.
[003800 (227.93)],    Se man þa ða he on wurðmynte wæs he hit ne understod: he is for ði wiðmeten stuntum nytenum. & is him gelic geworden.
[003900 (227.95)],    For ði sealde god mannum gescead þæt hi sceoldon tocnawan heora scyppend: & mid biggenge his beboda þæt ece lif geearnian.
[004000 (227.97)],    Witodlice se fyrenfulla bið earmra þonne ænig nyten. for þon ðe þæt nyten næfð nane sawle: ne næfre ne geedcucað ne þa toweardan wita ne þrowað.
[004100 (227.99)],    Ac we þe sind to godes anlicnysse gesceapene. & habbað unateorigendlice sawle: we sceolon of deaðe arisan. & agyldan gode gescead ealra ure geþohta. & worda & weorca.
[004200 (227.102)],    Ne sceole we for þi synderlice on anum lime beo ymbsnidene: ac we sceolon ða fulan galnysse symle wanian. & ure eagan fram yfelre gesihðe awendan. & earan fram yfelre heorcnunge: urne muð fram leasum spræcum. handa fram mandædum: ure fotwylmys fram deadbærum siðfæte: ure heortan fram facne.
[004300 (227.106)],    Gif we swa fram leahtrum ymbsnidene beoð þonne bið us geset niwe nama. swa swa se witega isaias cwæð.
[004400 (227.108)],    God gecigð his þeowan oþrum naman.
[004500 (227.108)],    Eft se ylca witega cwæð.
[004600 (227.109)],    Ðu bist geciged niwum naman. þone ðe godes muð genemnode.
[004700 (227.110)],    Se niwa nama is cristianus. þæt is cristen.
[004800 (227.110)],    Ealle we sind of criste cristene gehatene: ac we sceolon þone arwurðfullan naman mid æðelum þeawum geglengan. þæt we ne beon lease cristene.
[004900 (228.113)],    Gif we þas gastlican ymbsnidenysse on urum þeawum healdað þonne sind we abrahames cynnes æfter soþum geleafan. swa swa se ðeoda lareow paulus cwæð. to geleaffullum.
[005000 (228.115)],    Gif ge sind cristes þonne sind ge abrahames sæd: & æfter behate yrfenuman.
[005100 (228.116)],    Petrus eac se apostol tihte geleaffulle wif to eadmodnysse. & gemetfæstnysse þus cweþende.
[005200 (228.118)],    Swa swa sara gehyrsumode abrahame: & hine hlaford het: þære dohtra ge sind weldonde. & na ondrædende ænige gedrefednysse.
[005300 (228.121)],    Se eahteoþa dæg þe ðæt cild on ymbsniden wæs. getacnode þa eahteoþan ylde þyssere worulde: on þære we arisað of deaþe ascyrede fram ælcere brosnunge & gewemmednysse ures lichaman.
[005400 (228.124)],    Ðæt stænene sex. þe ðæt cild ymbsnað getacnode þone stan. þe se apostol cwæð.
[005500 (228.125)],    Se stan soðlice wæs crist.
[005600 (228.125)],    He cwæð wæs for þære getacnunge: na for edwiste.
[005700 (228.126)],    Ðurh cristes geleafan. & hihte. & soðre lufe. beoð singallice estfulle heortan mid dæghwomlicere ymbsnidenysse afeormode fram leahtrum & þurh his gife onlihte.
[005800 (228.129)],    We habbað oft gehyred þæt men hatað þysne dæg geares dæig: swilce ðes dægi fyrmest sy on geares ymbrene: ac we ne gemetað nane geswutelunge on cristenum bocum hwi ðes dæg. to geares anginne geteald sy.
[005900 (228.132)],    Ða ealdan romani on hæðenum dagum ongunnon þæs geares ymbrene on þisum dæge. & þa hebreiscan leoda on lenctenlicere emnihte þa greciscan on sumerlicum sunstede. & þa egyptiscan þeoda ongunnon heora geares getel on hærfeste.
[006000 (228.135)],    Nu ongynð ure gerim æfter romaniscre gesetnysse on þysum dæge: for nanum godcundlicum gesceade: ac for þam ealdan gewunan.
[006100 (228.137)],    Sume ure þeningbec onginnað on aduentum domini. Nis þeah ðær for ðy þæs geares ord: ne eac on þisum dæge nis mid nanum gesceade. þeah ðe ure gerimbec on þyssere stowe geedlæcon.
[006200 (229.141)],    Rihtlicost bið geþuht þæt ðæs geares anginn on þam dæge sy gehæfd. ðe se ælmihtiga scyppend sunnan & monan. & steorran & ealra tida angin gesette: þæt is on þam dæge þe ðæt hebreisce folc. heora geares getel ongynnað.
[006300 (229.144)],    Swa swa se heretoga moyses on þam ælicum bocum awrat.
[006400 (229.145)],    Witodlice god cwæð to moysen be ðam monðe.
[006500 (229.145)],    Þes monað is monða angin. & he bið fyrmest on geares monðum.
[006600 (229.146)],    Nu heold þæt hebreisce folc þone forman geares dægi on lenctenlicere emnihte for þan ðe on þam dæge wurdon gearlice tida gesette.
[006700 (229.148)],    Se eahtateoða dæg þæs monðes þe we hatað martius þone ge hatað hlyda wæs se forma dæg þyssere worulde.
[006800 (229.150)],    On ðam dæge worhte god leoht & merigen. & æfen: þa eodon þry dagas forð buton tida gemetum: for þan þe tunglan næron gesceapene ær on þam feorþan dæge.
[006900 (229.153)],    On þam feorðan dæge gesette se ælmihtiga ealle tunglan & gearlice tida. & het þæt hi wæron to tacne dagum & gearum.
[007000 (229.154)],    Nu ongynnað þa hebreiscan heora geares anginn. on þam dæge þe ealle tida gesette wæron. þæt is on þam feorþan dæge woruldlicere gesceapenysse: & se lareow beda telð mid micclum gesceade þæt se dæg is .xii. kalendas aprilis. ðone dæg we freolsiað þam halgan were benedicte to wurðmynte for his micclum geþingcðum.
[007100 (229.159)],    Hwæt eac seo eorðe cyð mid hire ciþum. ðe þonne geedcuciað. þæt se tima is. þæt rihtlicoste geares angin. þe hi on gesceapene wæron.
[007200 (229.162)],    Nu wigliað stunte men menigfealde wigelunga on þisum dæge. mid micclum gedwylde æfter hæðenum gewunan ongean hyra cristendom: swilce hi magon heora lif gelengan. oððe heora gesundfulnysse mid þam ðe hi gremiað þone ælmihtigan scyppend.
[007300 (229.165)],    Sind eac manega mid swa micclum gedwylde befangene. þæt hi cepað be ðam monan heora fær. & heora dæda be dagum. & nellað heora þing wanian on monandæge: for angynne þære wucan: ac se monandæg nis na fyrmest daga on þære wucan: ac is se oþer.
[007400 (229.169)],    Se sunnandæg is fyrmest on gesceapenysse: & on endebyrdnysse: & on wurþmynte.
[007500 (230.171)],    Secgað eac sume gedwæsmen þæt sum orfcyn sy þe man bletsian ne sceole & cweþað þæt hi þurh bletsunge misfarað: & þurh wyriunge geþeoð. & brucað þonne godes gife him on teonan. buton bletsunge mid deofles awyrigednysse.
[007600 (230.174)],    Ælc bletsung is of gode: & wyriung of deofle.
[007700 (230.175)],    God gesceop ealle gesceafta. & deofol nane gesceafta gescyppan ne mæig: ac he is yfeltihtend & leaswyrcend. synna ordfruma & sawla bepæcend.
[007800 (230.177)],    Ða gesceafta þe sind þwyrlice geþuhte: hi sind to wrace gesceapene yfeldædum.
[007900 (230.178)],    Oft halige menn wunedon on westene betwux reþum wulfum & leonum: betwux eallum deorcynne & wyrmcynne. & him nan ðing derian ne mihte: ac hi totæron þa hyrnedan næddran mid heora nacedum handum: & þa micclan dracan eaðelice acwealdon buton ælcere dare þurh godes mihte.
[008000 (230.183)],    Wa þam men þe brycð godes gesceafta buton his bletsunge mid deofelicum wiglungum: þonne se ðeoda lareow cwæð. paulus: swa hwæt swa ge doð on worde oððe on weorce: doð symle on drihtnes naman þancigende þam ælmihtigan fæder þurh his bearn.
[008100 (230.186)],    Nis þæs mannes cristendom naht þe mid deoflicum wiglungum his lif adrihð: he is gehiwod to cristenum menn. & is earm hæþengylda. swa swa se ylca apostol be swylcum cwæð.
[008200 (230.189)],    Ic wene þæt ic swunce on ydel þa ða ic eow to gode gebigde. Nu ge cepað dagas & monðas mid ydelum wiglungum.
[008300 (230.191)],    Is hwæþere æfter gecynde on gesceapenysse ælc lichamlic gesceaft þe eorðe acenð fulre & mægenfæstre on fullum monan þonne on gewanedum.
[008400 (230.193)],    Swa eac treowa gif hi beoð on fullum monan geheawene hi beoð heardran & langfærran to getimbrunge & swiþost gif hi beoð unsæpige geworhte.
[008500 (230.195)],    Nis þis nan wiglung ac is gecyndelic þing þurh gesceapenysse.
[008600 (230.196)],    Hwæt eac seo sæ wunderlice geþwærlæcð þæs monan ymbrene: symle hi beoð geferan on wæstme: & on wanunge.
[008700 (230.198)],    & swa swa se mona dæghwomlice feower pricum lator arist: swa eac seo sæ symle feower pricum lator fleowð.
[008800 (230.200)],    Uton besettan urne hiht & ure gesælða on þæs ælmihtigan scyppendes foresceawunge. se þe ealle gesceafta on þrim þingum gesette þæt is on gemete. & on getele. & on hefe.
[008900 (231.202)],    Sy him wuldor & lof a on ecnysse. AMEN.
