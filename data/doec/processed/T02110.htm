id,text
[000100 (232.1)],VIII IDVS IANVARII EPIPHANIA DOMINIMen ða leofostan nu for feawum dagum we oferræddon þis godspel ætforan eow: þe belimpð to þyses dæges þenunge. for gerecednysse þære godspellican endebyrdnysse: ac we ne hrepodon þone traht na swiðor þonne to þæs dæges wurðmynte belamp.
[000200 (232.6)],    Nu wille we eft oferyrnan þa ylcan godspellican endebyrdnysse: & be ðissere andweardan freolstide trahtnian.
[000300 (232.9)],    Matheus se godspellere cwæð.
[000400 (232.9)],Cum natus esset iesus in bethleem iud [[../images/etail.gif]]in diebus herodes regis: ecce magi ab oriente uenerunt hierosolimam. dicentes.
[000500 (232.11)],Ubi est qui natus est rex iudeorum? et reliqua.
[000600 (232.11)],    Ða ða se hælend acenned wæs on þære iudeiscan bethleem on herodes dagum cyninges: efne þa comon fram eastdæle middaneardes þry tungelwitegan to þære byri hierusalem þus befrinende.
[000700 (232.14)],    Hwær is iudeiscra leoda cyning: se þe acenned is?
[000800 (232.15)],    We gesawon soðlice his steorran on eastdæle: & we comon to ðy þæt we us to him gebiddan.
[000900 (232.17)],    Hwæt ða herodes cyning ðis gehyrende wearð micclum astyred. & eall seo burhwaru samod mid him.
[001000 (232.18)],    He ða gesamnode ealle þa ealdorbiscopas & þæs folces boceras. & befran hwær cristes cenningstow wære.
[001100 (232.20)],    Hi sædon. on þære iudeiscan bethleem.
[001200 (232.20)],    Ðus soðlice is awriten. þurh ðone witegan micheam.
[001300 (232.21)],    Eala þu bethleem iudeisc land. ne eart þu nateshwon wacost burga on iudeiscum ealdrum: of þe cymð se heretoga se þe gewylt & gewissað israhela folc.
[001400 (232.23)],    Ða clypode herodes þa ðry tungelwitegan on sunderspræce: & geornlice hi befran to hwilces timan se steorra him ærest æteowode: & sende hi to betleem þus cweðende.
[001500 (232.26)],    Farað ardlice & befrinað be þam cilde. & þonne ge hit gemetað. cyðað me þæt ic mage me to him gebiddan.
[001600 (233.27)],    Ða tungelwitegan ferdon æfter ðæs cyninges spræce. & efne ða se steorra. þe hi on eastdæle gesawon glad him beforan oð ðæt he gestod bufon þam gesthuse þær ðæt cild onwunode.
[001700 (233.30)],    Hi gesawon þone steorran. & þearle blissodon.
[001800 (233.31)],    Eodon þa in & þæt cild gemetton mid marian his meder. & nyþerfeallende hi to him gebædon.
[001900 (233.32)],    Hi geopenodon heora hordfatu: & him lac geoffrodon: gold & recels & myrran.
[002000 (233.33)],    Hwæt ða god on swefne hi gewarnode & bebead þæt hi eft ne gecyrdon to þam reþan cyninge herode. ac þurh oðerne weg hine forcyrdon & swa to heora eþele becomon.
[002100 (233.37)],    Ðes dæg is gehatenepiphania domini. þæt is godes geswutelungdæg: on þisum dæge crist wæs geswutelod þam ðrim cyningum þe fram eastdæle middaneardes hine mid þrimfealdum lacum gesohton.
[002200 (233.40)],    Eft embe geara ymbrenum he wearð on his fulluhte on þisum dæge middanearde geswutelod: þa ða se halga gast on culfran hiwe uppon him gereste. & þæs fæder stemn of heofenum hlude swegde. þus cweðende.
[002300 (233.43)],    Ðes is min leofa sunu þe me wel licað gehyrað him.
[002400 (233.43)],    Eac on þisum dæge he awende wæter to æþelum wine. & mid þam geswutelode þæt he is se soða scyppend þe ða gesceafta awendan mihte.
[002500 (233.46)],    For þisum þrim ðingum is þes freolsdæg godes geswutelung gecweden.
[002600 (233.47)],    On þam forman dæge his gebyrdtide he wearð æteowod þrim hyrdum. on iudeiscum earde þurh ðæs engles bodunge.
[002700 (233.48)],    On þam ylcan dæge he wearð gecyd þam þrim tungelwitegum on eastdæle: þurh ðone beorhtan steorran: ac on þysum dæge hi comon mid heora lacum.
[002800 (233.52)],    Hit wæs gedafenlic þæt se gesceadwisa engel hine cydde. þam gesceadwisum iudeiscum þe godes æ cuðon & þam hæþenum. þe ðæs godcundan gesceades nyston: na þurh stemne ac þurh tacn wære geswutelod.
[002900 (233.55)],    Ða iudeiscan hyrdas getacnodon þa gastlican hyrdas. þæt sind þa apostolas þe crist geceas of iudeiscum folce. us to hyrdum & to lareowum.
[003000 (233.57)],    Þa tungelwitegan þe wæron on hæðenscipe wuniende hæfdon getacnunge ealles hæðenes folces. þe wurdon to gode gebigede þurh þæra apostola lare þe wæron iudeiscre þeode.
[003100 (233.59)],    Soðlice se sealmsceop awrat be criste þæt he is se hyrnstan þe gefegð þa twegen weallas togædere. for þan ðe he geþeodde his gecorenan of iudeiscum folce. & þa geleaffullan of hæþenum: swilce twegen wagas to anre gelaðunge.
[003200 (234.63)],    Be þam cwæð paulus se apostol.
[003300 (234.63)],    Se Hælend bodade on his tocyme sibbe. us þe feorran wæron. & sibbe þam ðe gehende wæron.
[003400 (234.65)],    He is ure sib: se þe dyde ægþer to anum. towurpende þa ærran feondscipas on him sylfum.
[003500 (234.66)],    Ða iudeiscan þe on crist gelyfdon wæron him gehendor: stowlice. & eac þurh cyððe. þære ealdan æ.
[003600 (234.67)],    We wæron swiðe fyrlyne æigþer ge stowlice ge þurh uncyððe: ac he us gegaderode mid anum geleafan to þam healican hyrnstane. þæt is to annysse his gelaðunge.
[003700 (234.71)],    Ða easternan tungelwitegan gesawon niwne steorran beorhtne: na on heofenum betwux oþrum tunglum ac wæs angenga betwux heofenan & eorðan: þa undergeaton hi þæt se seltcuða tungel gebicnode þæs soðan cyninges acennednysse: on þam earde þe he oferglad & for þy comon to iudea rice. & þone arleasan cyning herodem mid heora bodunge þearle afærdon: for þan ðe buton twyn seo eorðlice arleasnys wearð gescynd. þa ða seo heofonlice healicnys wearð geopenod.
[003800 (234.79)],    Swutel is þæt ða tungelwitegan tocneowon crist. soðne man: þa ða hi befrunon. hwær is se ðe acenned is.
[003900 (234.80)],    Hi oncneowon hine soþne cyning. þa ða hi cwædon iudea cyning.
[004000 (234.81)],    Hi hine wurþodon soðne god. þa ða hi cwædon we comon to þy þæt we us to him gebiddan.
[004100 (234.83)],    Eaþe mihte god hi gewissian þurh ðone steorran to þære byrig: þe ðæt cild on wæs: swa swa he his acennednysse. þurh ðæs steorran upspringe geswutelode: ac he wolde þæt ða iudeiscan boceras þa witegunge be þam ræddon. & swa his cenningstowe geswutelodon þæt hi gehealdene wæron. gif hi woldon mid þam tungelwitegum hi to criste gebiddan: gif hi þonne noldon þæt hi wurdon mid þære geswutelunge geniþorode.
[004200 (234.89)],    Ða tungelwitegan ferdon & hi gebædon. & þa iudeiscan boceras bæftan belifon. þe ða cenningstowe þurh boclicum gesceade gebicnodon.
[004300 (235.92)],    Ealle gesceafta oncneowon heora scyppendes tocyme: buton þam arleasum iudeiscum anum.
[004400 (235.93)],    Heofonas oncneowon heora scyppend: þa ða hi on his acennednysse niwne steorran æteowodon.
[004500 (235.94)],    Sæ oncneow þa ða crist mid drium fotwylmum ofer hyre yþum mihtelice eode.
[004600 (235.96)],    Sunne oncneow: þa ða heo on his þrowunge hyre leoman fram middæge oð non behydde.
[004700 (235.97)],    Stanas oncneowon. þa ða hi on his forðsiðe sticmælum toburston.
[004800 (235.98)],    Seo eorþe oncneow. þa þa heo on his æriste eall biuode.
[004900 (235.99)],    Hel oncneow. þa ða heo hyre hæftlingas unþances forlet. & þeah ða heardheortan iudei. noldon þurh eallum þam tacnum þone soþan scyppend tocnawan: þe ða dumban gesceafta undergeaton: & mid gebicnungum geswutelodon.
[005000 (235.102)],    Næron hi swa þeah ealle endemes ungeleaffulle: ac of heora cynne wæron æigþer ge witegan: ge apostolas: & fela þusenda gelyfedra manna.
[005100 (235.105)],    Ða þa ða tungelwitegan þone cyning gecyrdon. þa wearð se steorra him ungesewen: & eft þa ða hi to þam cilde gecyrdon þa gesawon hi eft þone steorran: & he þa hi gelædde to þam huse þær he inne wunode.
[005200 (235.108)],    Ne glad he ealne weig him ætforan: ac syþðan hi comon to iudeiscum earde: syððan he wæs heora latteow: oð ðæt he bufon cristes gesthuse ætstod.
[005300 (235.110)],    Herodes hæfde deofles getacnunge: & se ðe fram gode bihð to deofle: he forlyst godes gife: þæt is his modes onlihtinge: swa swa þa tungelwitegan þone steorran forluron þa ða hi ðone reðan cyning gecyrdon.
[005400 (235.113)],    Gif he þonne eft þone deofol anrædlice forlæt þonne gemet he eft þæs halgan gastes gife þe his heortan onliht: & to criste gelæt.
[005500 (235.116)],    Us is eac to witenne þæt wæron sume gedwolmen. þe cwædon þæt ælc man beo acenned. be steorrena gesetnyssum: & þurh heora ymbrynum him wyrd gelimpe.
[005600 (235.118)],    & namon to fultume heora gedwylde þæt niwe steorra asprang þe ða drihten lichamlice acenned wearð. & cwædon þæt se steorra his gewyrd wære.
[005700 (235.120)],    Gewite þis gedwyld fram geleaffullum heortum. þæt æni gewyrd sy. buton se ælmihtiga scyppend se þe ælcum menn foresceawað. lif be his geearnungum.
[005800 (236.122)],    Nis se man for steorrum gesceapen. ac þa steorran sind mannum to nihtlicre lihtinge gesceapene.
[005900 (236.124)],    Þa ða se steorra glad. & þa tungelwitegan gelædde: & him ðæs cildes. inn gebicnode: þa geswutelode he þæt he wæs cristes gesceaft. & rihtlice his scyppende þenode: ac he næs his gewyrd.
[006000 (236.127)],    Eft we biddað þæt nan geleaffull man. his geleafan mid þysum gedwylde ne befyle.
[006100 (236.128)],    Witodlice rebecca isaaces wif acende twegen getwysan iacob & esau on anre tide. swa þæt iacob heold þone yldran broðer esau be þam fet on þære cenninge: & hi næron þeah gelice on þeawum ne on lifes geearnungum.
[006200 (236.131)],    Witodlice þæt halige gewrit cwyð þæt god lufode iacob. & he hatode esau. na for gewyrde: ac for mislicum geearnungum.
[006300 (236.133)],    Hit gelimpð forwel oft þæt on anre tide acenð. seo cwen & seo wyln: & þeah geþihð se æþeling be his gebyrdum to healicum cynesetle. & þære wylne sunu wunað eall his lif on þeowte.
[006400 (236.137)],    Nu cweþað oft stunte menn þæt hi be gewyrde lybban sceolon: swilce god hi neadige to yfeldædum: ac we wyllað þissera stuntra manna ydele leasunge adwæscan mid deopnysse godcundra gewrita.
[006500 (236.140)],    Se ælmihtiga scyppend gesceop englas. þurh his godcundan mihte: & for his micclan rihtwisnysse. forgeaf him agenne cyre þæt hi moston þurhwunian on ecere gesælðe þurh gehyrsumnysse: & mihton eac þa gesælða forleosan na for gewyrde. ac for ungehyrsumnysse.
[006600 (236.143)],    His deope rihtwisnys nolde hi neadian to naþrum: ac forgeaf him agenne cyre: for þan ðe þæt is rihtwisnyss þæt gehwylcum sy his agen geþafod.
[006700 (236.146)],    Ðonne wære seo rihtwisnys awæged gif he hi neadunge to his þeowte gebigde. oððe gif he hi to yfelnysse bescufe.
[006800 (236.147)],    Ða miswendon sume þa englas. heora agenne cyre. & þurh modignysse hi sylfe to awyrigedum deoflum geworhton.
[006900 (236.150)],    Eft ða þa se þrymwealdenda scyppend mancyn geworhte þa forgeaf he adame & euan agenne cyre. swa hi þurh gehyrsumnysse a on ecnysse buton deaðe on gesælðe wunodon mid eallum heora ofspringe. swa hi þurh ungehyrsumnysse deadlice wurdon.
[007000 (237.153)],    Ac þa ða hi godes bebod forgægdon. & þæs awyrigedan deofles lare gehyrsumodon. þa wurdon hi deadlice & forscyldgode þurh agenum cyre: hi & eall heora ofspring. & þeah ðe næfre ne wurde syððan mancynne gemiltsod. þe ma ðe þam deoflum is. þeah wære godes rihtwisnys eallunga untæle.
[007100 (237.158)],    Ac eft seo micle mildheortnys ures drihtnes us alysde þurh his menniscnysse: gif we his bebodum mid eallre heortan gehyrsumiað.
[007200 (237.160)],    Witodlice þa ðe nu þurh agenne cyre. & deofles tihtinge god forlætað: god forlæt hi eac to þam ecum forwyrde.
[007300 (237.162)],    Georne wiste se ælmihtiga scyppend. ær þan ðe he þa gesceafta gesceope hwæt toweard wæs.
[007400 (237.163)],    He cuðe gewislice getel: ægðer ge gecorenra engla. ge gecorenra manna. & eac þæra modigra gasta: & arleasra manna þe ðurh heora arleasnysse forwurðað: ac he ne forestihte nænne to yfelnysse: for þan ðe he sylf is eall godnyss: ne he nænne to forwyrde ne gestihte: for þan ðe he is soð lif.
[007500 (237.167)],    He forestihte þa gecorenan to þam ecan life: for þan þe he wiste hi swilce towearde þurh his gife. & agenre gehyrsumnysse.
[007600 (237.169)],    He nolde forestihtan þa arleasan to his rice. for þan ðe he wiste hi swilce towearde þurh heora agenre forgægednysse & þwyrnysse.
[007700 (237.172)],    Healdað þis fæste on eowerum heortum þæt se ælmihtiga & se rihtwisa god nænne mann ne neadað to syngienne: ac he wat swa þeah on ær hwilce þurh agenne willan syngian willað.
[007800 (237.174)],    Hwi ne sceal he þonne rihtlice wrecan þæt yfel ðæt he onscunað.
[007900 (237.175)],    He lufað ælc god. & rihtwisnysse. for þan ðe he is gecyndelice god. & rihtwis. & he hatað ealle þa ðe unrihtwisnysse wyrcað. & þa fordeð þe leasunge sprecað.
[008000 (237.178)],    Witodlice þa ðe on god belyfað. hi sind þurh þone halgan gast gewissode.
[008100 (237.179)],    Nis seo gecyrrednys to gode of us sylfum. ac of godes gife swa swa se apostol cwyð.
[008200 (237.180)],    Ðurh godes gife ge sind gehealdene on geleafan. þa ðe ne gelyfað. þurh agenne cyre hi scoriað na þurh gewyrde: for þan ðe gewyrd nis nan þing buton leas wena: ne nan þing soðlice be gewyrde ne gewyrð: ac ealle þing þurh godes dom beoð geendebyrde: se þe cwæð þurh his witegan.
[008300 (238.184)],    Ic afandie manna heortan: & heora lendena. & ælcum sylle æfter his færelde. & æfter his agenre afundennysse.
[008400 (238.186)],    Ne talige nan man his yfelan dæda to gode: ac talige ærest to þam deofle þe mancynn beswac. & to adames forgægednysse. ac þeah swiþost to him sylfum: þæt him yfel gelicað. & ne licað god.
[008500 (238.190)],    Bið ðeah gelome ofspring forscyldgod. ðurh forðfædera mandædum. gif he mid yfele him geeuenlecð.
[008600 (238.191)],    Gif þonne se ofspring rihtwis bið. þonne leofað he on his rihtwisnysse. & nateshwon his yldrena synna ne aberð.
[008700 (238.193)],    Ne sy nan man to þan arleas þæt he adam wyrige oððe euan. þe nu on heofenum mid gode rixiað: ac geearnige swiþor godes mildheortnysse: swa þæt he wende his agenne cyre to his scyppendes gehyrsumnysse & bebodum for þan ðe nan man ne bið gehealden buton þurh gife hælendes cristes.
[008800 (238.197)],    Ða gife he gearcode. & forestihte on ecum ræde. ær middaneardes gesetnysse.
[008900 (238.199)],    Mine gebroþra. ge habbað nu gehyred. be þam leasan wenan þe ydele menn gewyrd hatað: uton nu fon on þæs godspelles trahtnunge þær we hit ær forleton.
[009000 (238.202)],    Ða tungelwitegan eodon into ðæs cildes gesthuse & hine gemetton mid þære meder.
[009100 (238.203)],    Hi þa mid astrehtum lichaman hi to criste gebædon: & geopenodon heora hordfatu. & him geoffrodon þryfealde lac. gold & recels & myrran.
[009200 (238.205)],    Gold gedafenað cyninge: stor gebyrað to godes þenunge: mid myrran man bewyrfð deadra manna lic þæt hi late rotian.
[009300 (238.207)],    Ðas þry tungelwitegan hi to criste gebædon. & him getacnigendlice lac offrodon. þæt gold getacnode. þæt he is soð cyning.
[009400 (238.209)],    Se stor. þæt he is soð god.
[009500 (238.209)],    Seo mirre. þæt he wæs þa deadlic: ac he þurhwunað nu undeadlic on ecnysse.
[009600 (238.211)],    Sume gedwolmenn wæron þe gelyfdon þæt he god wære: ac hi nateshwon ne gelyfdon þæt he æighwar rixode: hi offrodon criste gastlice recels. & noldon him gold offrian.
[009700 (238.213)],    Eft wæron oþre gedwolmen þe gelyfdon þæt he soð cyning wære: ac hi wiðsocon. þæt he god wære: þas buton twyn him offrodon gold. & noldon offrian recels.
[009800 (239.215)],    Sume gedwolan andetton þæt he soð god wære: & soð cyning. & wiðsocon þæt he deadlic flæsc underfenge: þas witodlice him brohton gold & stor & noldon bringan mirran. þære onfangenre deadlicnysse.
[009900 (239.218)],    Mine gebroþra. uton we geoffrian urum drihtne. gold þæt we andetton. þæt he soð cyning sy: & æighwær rixie.
[010000 (239.220)],    Uton him offrian stor: þæt we gelyfan. þæt he æfre god wæs se þe on þære tide man æteowode.
[010100 (239.222)],    Uton him bringan mirran þæt we gelyfan þæt he wæs deadlic on urum flæsce. se þe is unþrowiendlic on his godcundnysse.
[010200 (239.223)],    He wæs deadlic on menniscnysse ær his þrowunge: ac he bið heononforþ undeadlic swa swa we ealle beoð æfter þam gemænelicum æriste.
[010300 (239.226)],    We habbað gesæd ymbe þas ðryfealdan lac. hu hi to criste belimpað: we willað eac secgan hu hi to us belimpað. æfter þeawlicum andgite.
[010400 (239.228)],    Mid golde witodlice bið wisdom getacnod: swa swa salomon cwæð.
[010500 (239.229)],    Gewilnigendlic goldhord: lið on ðæs witan muþe.
[010600 (239.230)],    Mid store bið geswutelod halig gebed. be þam sang se sealmscop: drihten sy min gebed asend swa swa byrnende stor on þinre gesihðe.
[010700 (239.232)],    Ðurh mirran is gehiwod cwelmbærnyss ures flæsces: be þam cw [[../images/etail.gif]]ð seo halige gelaþung.
[010800 (239.233)],    Mine handa drypton myrran.
[010900 (239.233)],    Ðam acennedan cyninge we bringað gold: gif we on his gesihðe mid beorhtnysse þæs upplican wisdomes scinende beoð.
[011000 (239.235)],    Stor we him bringað gif we ure geþohtas þurh gecnyrdnysse haligra gebeda on weofode ure heortan onælað: þæt we magon hwæthwega wynsumlice þurh heofenlice gewilnunge stincan.
[011100 (239.238)],    Mirran we him offriað gif we þa flæsclican lustas þurh forhæfednysse cwylmiað.
[011200 (239.239)],    Mirra deð swa we ær cwædon þæt þæt deade flæsc eaðelice ne rotað.
[011300 (239.240)],    Witodlice þæt deade flæsc rotað leahtorlice: þonne se deadlica lichama þeowað ðære flowendan galnysse. swa swa se witega be sumum cwæð.
[011400 (239.242)],    Ða nytenu forrotedon: on heora meoxe.
[011500 (239.243)],    Ðonne forrotiað þa nytenu on heora meoxe. þonne flæsclice menn on stence heora galnysse geendiað heora dagas.
[011600 (239.244)],    Ac gif we þa mirran gode gastlice geoffriað. þonne bið ure deadlica lichama fram galnysse stencum þurh forhæfednysse gehealden.
[011700 (239.247)],    Sum þing miccles gebicnodon ða tungelwitegan us: mid þam ðæt hi ðurh oðerne weig to heora earde gecyrdon.
[011800 (240.248)],    Ure eard soðlice is neorcsenawang: to þam we ne magon gecyrran þæs weges þe we comon.
[011900 (240.250)],    Se frumsceapena man. & eall his ofspring wearð adræfed of neorxenawanges myrhðe þurh ungehyrsumnysse. & for þigene þæs forbodenan bigleofan & þurh modignysse. þa ða he wolde beon betera þonne hine se ælmihtiga scyppend gesceop.
[012000 (240.253)],    Ac us is micel neod þæt we þurh oðerne weg þone swicolan deofol forbugon: þæt we moton gesælilice to urum eðle becuman: þe we to gesceapene wæron.
[012100 (240.255)],    We sceolon. þurh gehyrsumnysse & forhæfednysse & eadmodnysse. anmodlice to urum eþele stæppan: & mid halgum mægnum þone eard ofgan. þe we þurh leahtrum forluron.
[012200 (240.258)],    Rihtlice wæs se swicola herodes fram þam tungelwitegum bepæht. & he to criste ne becom: for þan ðe he mid facenfullum mode hine sohte.
[012300 (240.260)],    He getacnode þa leasan licceteras. þe mid hiwunge god secað & næfre ne gemetað.
[012400 (240.261)],    He is to secenne mid soðfæstre heortan. & anrædum mode: se þe leofað & rixað. mid fæder & halgum gaste. on ealra worulda woruld. AMEN.
