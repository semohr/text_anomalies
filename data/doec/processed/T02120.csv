id,text
[000100 (241.1)],DOMINICA III POST EPIPHANIA DOMINI Cum descendisset iesus de monte: secute sunt eum turbe multe. et reliqua.
[000200 (241.5)],    Matheus se eadiga godspellere awrat on þissere godspellican rædinge þæt se hælend nyþereode of anre dune. & him fyligde micel meniu.
[000300 (241.7)],    Efne þa com sum hreoflig mann. & aleat wið ðæs hælendes þus cweþende.
[000400 (241.8)],    Drihten gif þu wilt þu miht me geclænsian.
[000500 (241.8)],    Se hælend astrehte his hand. & hine hrepode. & cwæð.
[000600 (241.9)],    Ic wille.
[000700 (241.9)],    And sy þu geclænsod.
[000800 (241.10)],    Ða sona wearð his hreofla eall geclænsod. & he wæs gehæled.
[000900 (241.11)],    Ða cwæð se hælend him to.
[001000 (241.11)],    Warna þæt ðu hit nanum menn ne secge: ac far nu to godes temple. & geswutela ðe sylfne. þam sacerde. & geoffra þine lac swa swa moyses bebead him on gewitnysse.
[001100 (241.15)],    Se lareow hægmon cwæð. on þissere trahtnunge. þæt seo dun þe se hælend of astah getacnode heofenan rice. of þam nyþer astah se ælmihtiga godes sunu: þa ða he underfeng ure gecynd & to menniscum menn geflæschamod wearð. to þy ðæt he mancyn fram deofles anwealde alysde.
[001200 (241.19)],    He wæs ungesewenlic & unþrowigendlic on his gecynde: þa wearð he gesewenlic on urum gecynde. & þrowigendlic.
[001300 (241.21)],    Seo micele meniu þe him fyligde getacnode þa geleaffullan cristenan þe mid heora ðeawa stæpum drihtne fyligað.
[001400 (241.22)],    Witodlice we folgiað cristes fotswaþum: gif we his gebysnungum mid godum weorcum geefenlæcað.
[001500 (242.25)],    Efne þa com sum hreoflig mann. & aleat wið þæs hælendes. þus cweþende.
[001600 (242.26)],    Drihten gif þu wilt þu miht me geclænsian.
[001700 (242.26)],    Se hælend astrehte his hand & hine hrepode. & cwæð.
[001800 (242.27)],    Ic wylle. & sy þu geclænsod.
[001900 (242.28)],    Ða sona wearð his hreofla eall geclænsod. & he wæs gehæled.
[002000 (242.29)],    On þissere dæde is geswutelod godes miht. & his eadmodnyss.
[002100 (242.30)],    Moyses æ forbead to hreppenne ænigne hreoflan. ac se eadmoda crist nolde hine forseon þeah þe he atelic wære: & eac geswutelode þæt he wæs hlaford þære ealdan æ. & na þeow.
[002200 (242.32)],    Mihtiglice he mihte mid his worde hine geclænsian buton hrepunge: ac he geswutelode þæt his hrepung is swiðe halwende geleaffullum.
[002300 (242.35)],    Geleafful wæs se hreofla þa ða he cwæð. drihten gif þu wilt. þu miht me geclænsian.
[002400 (242.36)],    Se Hælend andwyrde.
[002500 (242.36)],    Ic wylle. & þu beo geclænsod.
[002600 (242.37)],    Godes hæs soðlice is weorc: swa swa se sealmwyrhta cwæð. he hit gecwæð. & þa gesceafta wæron geworhte: he bebead & hi wæron gesceapene.
[002700 (242.40)],    On gastlicum andgite getacnode þes hreoflia man eall mancynn þe wæs atelice hreoflig mid mislicum leahtrum on þam inran menn: ac hit gebeah to cristes geleafan. & gleawlice undergeat þæt hit ne mihte þære sawle clænsunge onfon buton þurh drihten þe nane synne ne worhte ne nan facn næs on his muðe gemet.
[002800 (242.44)],    Laðlic bið þæs hreoflian lic mid menigfealdum springum. & geswelle. & mid mislicum fagnyssum: ac se inra mann þæt is seo sawul bið micele atelicor gif heo mid mislicum leahtrum begriwen bið.
[002900 (242.47)],    We sceolon rihtlice gelyfan on crist þæt he ure sawle fram synna fagnyssum gehælan mæge: & we sceolon anrædlice his willan to þære fremminge biddan.
[003000 (242.49)],    His hand getacnað his mihte & his flæsclicnysse.
[003100 (243.50)],    Swa swa crist mid his handa hrepunge þone hreoflian gehælde: swa alysde he us fram ure sawla synnum þurh anfenge ures flæsces. swa swa se witega issaias cwæð.
[003200 (243.53)],    Soðlice he sylf ætbræd ure adlunga. & ure sarnyssa he sylf bær.
[003300 (243.54)],    Mid þam ðe he forbead þam gehæledum hreoflian þæt he hit nanum men ne cydde: mid þam he sealde us bysne. þæt we ne sceolon na widmærsian ure weldæda. ac we sceolon onscunian mid innweardre heortan þone ydelan gylp gif we hwæt lytles to gode gedoð.
[003400 (243.58)],    Witodlice ne bið us mid nanum oþrum edleane forgolden gif we god for gilpe doð buton mid hellesusle. for þan ðe gilp is an heafodleahter.
[003500 (243.60)],    Seo ealde æ bebead þæt gehwilc reoflig man gecome to þam sacerde: & se sacerd sceolde hine fram mannum ascyrian gif he soðlice hreoflig wære.
[003600 (243.62)],    Gif he nære swutelice hreoflig. wære þonne be his dome clæne geteald.
[003700 (243.63)],    Gif se sacerd hine hreofline tealde. & godes miht hine syððan gehælde: þonne sceolde he mid lace his clænsunge gode þancian.
[003800 (243.65)],    Swa sceal eac se þe mid heafodleahtrum wiðinnan reoflig bið. cuman to godes sacerde & geopenian his digelnysse þam gastlican læce: & be his ræde. & fultume his sawle wunda dædbetende gelacnian.
[003900 (243.68)],    Sume men wenað þæt him genihtsumie to fulfremedum læcedome: gif hi heora synna mid onbryrdre heortan gode anum andettað. & ne þurfon nanum sacerde geandettan gif hi yfeles geswicað: ac gif heora wena soð wære þonne nolde drihten asendan þone þe he sylf gehælde to þam sacerde mid ænigre lace. for þære ylcan gebysnunge. eac he asende paulum þone ðe he sylf of heofonum gespræc: to þam sacerde annanian þus cweðende.
[004000 (243.74)],    Ga into þære ceastre: & þær ðe bið gesæd hwæt þe gedafenað to donne.
[004100 (243.76)],    Ne gedyde se sacerd þone mann hreoflinne. oððe unhreoflinne: ac he demde þæt he sceolde beon ascyred fram manna neawiste gif his hreofla wyrsiende wære: oþðe betwux mannum wunian gif his hreofla godiende wære.
[004200 (244.79)],    Swa sceal don se gastlica sacerd. he sceal gerihtlæcan godes folc & þone ascyrian. & amansumian fram cristenum mannum þe swa hreoflig bið on manfullum þeawum þæt he oþre mid his yfelnysse besmit.
[004300 (244.82)],    Be þam cwæð se apostol paulus.
[004400 (244.82)],    Afyrsiað ðone yfelan fram eow: þy læs þe an wanhal scep ealle þa eowde besmite.
[004500 (244.84)],    Gif his hreofla bið godigende: þæt is gif he yfeles geswicð & his þeawas þurh godes ege gerihtlæcð. he hæbbe wununge betwux cristenum mannum. oþ ðæt he ful hal sy on his drohtnungum.
[004600 (244.86)],    Se godspellere cwæð þæt drihten ferde æfter þysum to anre byrig þe is gehaten capharnaum. þa genealæhte him to sum hundredes ealdor biddende & cweðende.
[004700 (244.89)],    Drihten. min cniht lið æt ham bedreda. & is yfele geþreatod.
[004800 (244.90)],    Drihten him andwyrde.
[004900 (244.90)],    Ic cume. & hine gehæle.
[005000 (244.90)],    Ða andwyrde se hundredes ealdor. & cwæð.
[005100 (244.91)],    Drihten: neom ic wyrðe. þæt ðu infare under minum hrofe. ac cweð ðin word. & min cniht bið gehæled.
[005200 (244.93)],    Ic eom an mann geset under anwealde hæbbende under me cempan: & ic cweþe to þysum. far þu. & he færð.
[005300 (244.94)],    To oþrum cum þu. & he cymð.
[005400 (244.95)],    To minum þeowum do þis. & he deð.
[005500 (244.95)],    Ða wundrode se hælend þa ða he ðis gehyrde. & cwæð. to þære fyligendan meniu.
[005600 (244.96)],    Soð ic eow secge. ne gemette ic swa micelne geleafan on israhela þeode.
[005700 (244.98)],    Ic secge eow to soþan: þæt manega cumað fram eastdæle. & westdæle. & gerestað hi mid abrahame þam heahfædere. & isaac. & iacob. on heofenan rice.
[005800 (244.100)],    Ða rican bearn beoð aworpene into þam yttrum þeostrum. þær bið wop & toða gebit.
[005900 (244.101)],    Ða cwæð eft se hælend to þam hundredes ealdre.
[006000 (244.102)],    Far þe ham: & getimige þe swa swa þu gelyfdest.
[006100 (244.102)],    & se cniht wearð gehæled of þære tide.
[006200 (245.104)],    Ðæs hundredes ealldor genealæhte þam hælende: na healfunga. ac fulfremedlice.
[006300 (245.105)],    He genealæhte mid micclum geleafan & mid soþre eadmodnysse. & snoternysse. & soðre lufe.
[006400 (245.106)],    Micelne geleafan he hæfde þa ða he cwæð: drihten. cweð ðin word & min cniht bið hal.
[006500 (245.107)],    Soðlice he geswutelode micele eadmodnysse: mid þam ðe he cwæð.
[006600 (245.108)],    Drihten: ne eom ic wyrðe þæt ðu infare under minre þecene.
[006700 (245.109)],    He hæfde micele snoternysse: þa ða he understod þæt crist is æighwær andwerd þurh godcundnysse: se þe lichamlice betwux mannum gesewenlic eode.
[006800 (245.112)],    Næs he bedæled þære soþan lufe. þa ða he bæd drihten for his þeowan hæle.
[006900 (245.113)],    Manega oðre menn bædon drihten: sume for heora agenre hæle: sume for heora bearna. sume for leofra freonda: ac þes ðegen bæd for his þeowan hælðe. mid soþre lufe: for þan ðe heo ne toscæt nænne be mæglicere sibbe.
[007000 (245.116)],    Drihten geseah þises þegenes menigfealdan godnysse & cwæð. ic cume. & þinne cniht gehæle.
[007100 (245.118)],    Iohannes se godspellere awrat. þæt sum undercyning com to criste & hine bæd þæt he ham mid him siþode. & his sunu gehælde. for þan ðe he læig æt forðsiðe.
[007200 (245.120)],    Ða cwæð se hælend. to þam undercyninge. gewend þe ham. þin sunu leofað.
[007300 (245.121)],    He gelyfde þæs hælendes spræce. & ham siðode.
[007400 (245.122)],    Ða comon his ðeignas him togeanes. & cyddon þæt his sunu gesund wære.
[007500 (245.123)],    He þa befran on hwilcere tide he gewyrpte. hi sædon.
[007600 (245.124)],    Gyrstondæig ofer midnedæg hine forlet se fefor.
[007700 (245.124)],    Ða oncneow se fæder þæt hit wæs seo tid. on þære ðe se hælend him to cwæð. far þe ham þin sunu leofað.
[007800 (245.126)],    Se cyning gelyfde þa on god. & eall his hired.
[007900 (245.127)],    Drihten nolde gelaðod lichamlice siþian to þæs cyninges untruman bearne: ac unandwerd mid his worde hine gehælde. & he wæs gearo ungelaðod to siþigenne lichamlice mid þam hundredes ealldre.
[008000 (245.130)],    Wel wat gehwa þæt cyning hæfð maran mihte. þonne ænig hundredes ealdor: ac se ælmihtiga godes sunu geswutelode mid þære dæde þæt we ne sceolon þa rican for heora ricetere wurðian: ac for menniscum gecynde.
[008100 (246.133)],    Ne we ne sceolon þa wanspedigan for heora hafenleaste forseon: ac we sceolon godes anlicnysse on him wurþian.
[008200 (246.135)],    Se eadmoda godes sunu wæs gearo to geneosigenne þone þeowan mid his andwerdnysse: & he gehælde þone æðeling mid his hæse.
[008300 (246.136)],    Be þam cwæð se witega.
[008400 (246.137)],    Se healica drihten sceawað þa eadmodan. & þa modigan feorran oncnæwð.
[008500 (246.139)],    Drihten wundrode þæs hundredes ealdres geleafan: na swilce he hine ær ne cuþe. se þe ealle þing wat. ac he geswutelode mannum his geleafan mid herunge: þam ðe he wunderlic wæs.
[008600 (246.141)],    Hwanon com se geleafa þam ðegene. buton of cristes gyfe se þe hine siððan þysum wordum herede.
[008700 (246.143)],    Soð ic eow secge: ne gemette ic swa micelne geleafan on israhela þeode.
[008800 (246.144)],    Næs þis gecweden be þam heahfæderum oððe witegum: ac be þam andwerdan folce. þe ða gyt næron swa miccles geleafan.
[008900 (246.147)],    Maria. & martha. wæron twa geswustru. swiþe on god belyfede: hi cwædon to criste: drihten. gif þu her andwerd wære. nære ure broþer forþfaren.
[009000 (246.149)],    Ðes þegen cwæð to criste: cweð þin word. & min cniht bið hal.
[009100 (246.150)],    Ic eom mann. under anwealde geset. hæbbende under me cempan. & ic secge þisum far þu & he færð.
[009200 (246.151)],    To oþrum cum þu & he cymð.
[009300 (246.152)],    To minum þeowan: do þis & he deð.
[009400 (246.152)],    Hu miccle swiþor miht þu ðe ælmihtig god eart þurh þine hæse gefremman swa hwæt swa ðu wilt.
[009500 (246.154)],    Drihten cwæð.
[009600 (246.154)],    Ic secge eow to soþon þæt manega cumað fram eastdæle & westdæle. & gerestað hi mid abrahame þam heahfædere & isaace & iacobe. on heofenan rice.
[009700 (246.156)],    Ðas word sind lustbære to gehyrenne: & hi micclum ure mod gladiað. þæt manega cumað fram eastdæle middaneardes: & fram westdæle to heofenan rice: & mid þam heahfæderum on ecere myrhðe rixiað.
[009800 (247.159)],    Ðurh ða twegen dælas eastdæl & westdæl sind getacnode þa feower hwommas ealles middaneardes: of þam beoð gegaderode godes gecorenan of ælcere mægðe to þæra heahfædera wununge: & ealra halgena.
[009900 (247.162)],    Ðurh eastdæl magon beon getacnode þa ðe on geogoðe to gode bugað. for þan ðe on eastdæle is þæs dæges angin.
[010000 (247.164)],    Ðurh westdæl sind getacnode þa ðe on ylde to godes þeowdome gecyrrað for þan ðe on westdæle geendað se dæg.
[010100 (247.166)],    Ðes æfterfyligenda cwyde. is swiðe egeful.
[010200 (247.166)],    Ða rican bearn beoð aworpene into þam yttrum þeostrum. þær bið wop & toþa gebit.
[010300 (247.167)],    Ða rican bearn sind þa iudeiscan: on þam rixode god. þurh þære ealdan æ: ac hi awurpon crist & his lare forsawon. & he awyrpð hi on þa yttran þeostru. þær ðær bið wop & toþa gebit.
[010400 (247.170)],    Fela ricra manna geþeoð gode: swa ðeah gif hi rihtwise beoð & mildheorte.
[010500 (247.171)],    Rice man wæs se heahfæder abraham: & dauid se mæra cyning: & zacheus se þe healfe his æhta þearfum dælde. & mid healfum dæle forgeald be feowerfealdum swa hwæt swa he ær on unriht be anfealdum reafode.
[010600 (247.174)],    Þas rican & heora gelican becumað þurh goddre gecyrrednysse to þam ecan rice. þe him næfre ne ateorað.
[010700 (247.177)],    Ða sind godes bearn gecigede þe hine lufiað swiþor þonne þisne middaneard: & þa sind þa rican bearn gecwedene þe heora heortan wyrtruman on þisum andwerdan life plantað swiþor ðonne on criste.
[010800 (247.180)],    Swilce beoð on þeostrum aworpene.
[010900 (247.180)],    Ðæt godspel cwyð on þam yttrum þeostrum.
[011000 (247.181)],    Ða yttran þeostru sind þæs lichaman blindnyssa wiðutan: þa inran þeostru sind þæs modes blindnyssa wiðinnan.
[011100 (247.182)],    Se þe on þisum andweardan life is wiðinnan ablend swa þæt he næfð nan andgit ne hoge ymbe godes beboda: he bið ðonne eft wiðutan ablend. & ælces leohtes bedæled. for þan ðe he ær his lif aspende. buton godes gemynde.
[011200 (248.186)],    Ða earman forscyldegedan cwylmiað on ecum fyre. & swa þeah þæt swearte fyr him nane lyhtinge ne deð.
[011300 (248.187)],    Wyrmas toslitað heora lichaman. mid fyrenum toþum: swa swa crist on his godspelle cwæð.
[011400 (248.189)],    Ðær næfre heora wyrm ne swylt: ne heora fyr ne bið adwæsced.
[011500 (248.190)],    Þær beoð þonne geferlæhte on anre susle: þa ðe on life on mandædum geþeodde wæron: swa þæt ða manslagan togædere ecelice on tintregum cwylmiað: & forliras mid forlirum: gitseras. mid gitserum: sceaþan mid sceaþum: þa forsworenan. mid forsworenum. on þam bradum fyre buton ælcere geendunge forwurðað.
[011600 (248.194)],    Ðær bið wop & toða gebit: for þan ðe þa eagan tyrað on þam micclum bryne: & þa teð cwaciað eft onswiþlicumcyle.
[011700 (248.196)],    Gif hwam twynige be þam gemænelicum æriste. þonne understande he þisne drihtenlican cwyde. þæt ðær bið soð ærist. þær ðær beoð wepende eagan. & cearcigende teð.
[011800 (248.200)],    Drihten cwæð to þam hundredes ealdre.
[011900 (248.200)],    Far þe ham: & getimige þe. swa swa ðu gelyfdest: & his cniht wearð gehæled of þære tide.
[012000 (248.201)],    Be þisum is to understandenne hu miccllum þam cristenum men his agen geleafa fremige þonne oþres mannes swa micclum fremode.
[012100 (248.204)],    Witodlice for þæs hundredes ealdres geleafan wearð se bedreda cniht gehæled.
[012200 (248.205)],    Geleafa is ealra mægna fyrmest. buton þam ne mæig nan man gode lician: & se rihtwisa leofað be his geleafan.
[012300 (248.206)],    Uton gelyfan on þære halgan þrynnysse & on soþre annysse: þæt se ælmihtiga fæder & his sunu þæt is his wisdom: & se halga gast se þe is heora begra lufu & willa: þæt hi sind þry on hadum: & on namum. & an god on anre godcundnysse æfre wuniende buton anginne. & ende. AMEN.
