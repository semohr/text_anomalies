id,text
[000100 (249.1)],IIII NONAS FEBRVARII IN PVRIFICATIONE SANCTAE MARIAE postquam impleti sunt dies purgationis MARIAE. et Reliqua.
[000200 (249.4)],    God bebead on ðære ealdan. .æ. & het moyses þone heretogan þæt he hit awrite betwux oþrum bebodum: þæt ælc wif þe cild gebære. sceolde abidan feowertig daga æfter þære cennynge: Swa þæt heo ne come into godes temple: ne on anum bedde mid hyre were: ær þan fyrste þe we ær cwædon þæt is feowertig daga gif hit hysecild wære.
[000300 (249.8)],    Gyf hit þonne mædencild wære: þonne sceolde heo hi forhæbban fram ingange godes huses hundeahtatig daga. & eac fram hire gebeddan.
[000400 (249.10)],    & æfter þam fyrste gan mid lace to godes huse & beran þæt cild forð mid þære lace: & syððan mid godes bletsunge genealæcean hyre gemacan.
[000500 (249.12)],    Ðis wæs geset be wifum.
[000600 (249.13)],    Nu wæs þeahhwæðere þæt halige mæden maria cristes modor godes beboda gemyndig: & eode on þysum dæge to godes huse mid lace: & gebrohte þæt cild þe heo acynde hælend crist gelacod to ðam godes temple: swa swa hit on godes .æ. geset wæs.
[000700 (249.17)],    Ða wæs þær bynnan þære byrig hierusalem. sum godes man & hys nama wæs symeon.
[000800 (249.18)],    H [[../images/etail.gif]]wæs swiðe rihtwis: & hæfde mycelne godes ege: & he geandbidod [[../images/etail.gif]]þone frofer þe behaten wæs þam folce israh [[../images/etail.gif]]l. þæt is cristes tocyme.
[000900 (249.20)],    Se halga gast wæs wuniende on ðam symeone.
[001000 (249.21)],    And he wiste genoh georne þæt se ælmihtiga godes sunu. wolde to mannum cuman & menniscnesse underfon.
[001100 (249.22)],    Ða wæs þes man swiðe oflyst þæs hælendes tocymes: & bæd æt gode dæighwamlice on his gebedum þæt he moste crist geseon ær he deaðes onbyrigde.
[001200 (249.24)],    Þa for ðy þe he swa micele gewilnunge hæfde cristes tocymes: þa com him andswaru fram þam halgan gaste: þæt he ne sceolde deaðes onbyrian ær þan þe he crist gesawe.
[001300 (250.27)],    And he wæs þa bliðe þæs behates. & com to godes temple þurh myngunge þæs halgan gastes.
[001400 (250.28)],    And seo halige maria com þa to ðam temple mid þam cylde: & se ealda man symeon. eode togenes þam cylde & geseah þone hælend & hine georne gecneow. þæt he wæs godes sunu: alysend ealles middaneardes.
[001500 (250.31)],    He hine genam ða on his earmum mid micelre onbryrdnesse: & hine geber into ðam temple & þancode georne gode. þæt he hine geseon moste.
[001600 (250.34)],    He cwæð þa min drihten þu forlætst me nu mid sybbe of þysum life æfter þinum worde: for ðon þe mine eagan gesawon þinne halwendan: þone þu gearcodest ætforan ansyne ealles folces: leoht to onwrigenysse þeoda. & wuldor þinum folce israhel.
[001700 (250.38)],    Hit is awriten on cristesbec & gehwær on oðrum bocum þæt fela wytegan. & ryhtwise men: woldon geseon. cristes tocyme: ac hit næs na him getiðod: ac wæs getiðod þysum ealdan men: for ðam þe hit is be him awriten þæt he cwæde dæghwomlice on his gebedum.
[001800 (250.41)],    Eala: hwænne cymð se hælend? hwænne byð he acenned? hwænne mot ic hine geseon? Hwæðer ic mote lybban oð þæt ic hine geseo? And þa for þysre gewilnunge him com &swaru. þæt he ne gesawe deað: ær þan ðe he crist gesawe.
[001900 (250.45)],    Maria cristes modor bær þæt cild & se ealda symeon eode hyre togeanes: & gecneow þæt cyld þurh godes onwrigennesse: & hit beclypte: & bær into ðam temple.
[002000 (250.47)],    He bær þæt cild & þæt cild bær hine.
[002100 (250.48)],    Hu bær þæt cild hine?
[002200 (250.48)],    Ðone bær se ealda simeon on his earmum. þe ealle þincg hylt & gewylt.
[002300 (250.49)],    Lytel he wæs þær gesewen: Ac þeahhwæðere he wæs swyðe micel: & ormæte: Lytel he wæs gesewen: for ðan þe he wolde gefeccan þa lytlan: & gebringan up to his rice.
[002400 (250.52)],    Hwæt synt þa lytlan: þe he wolde habban up to his rice? þæt synt þa eaðmodan.
[002500 (250.53)],    Ne sohte crist na ða modigan. þa ðe mycele beoð on hyra geðance: Ac þa þe beoð lytle & eaðmode on heora heortan: þa cumað to godes rice: ac þider ne mæg astigan nan modignes.
[002600 (251.55)],    Þær wæs se deoful þe modegode: ac his modignes hine awerp into hellegrunde: for ði ne mæg ure tydernes þyder astigan. gif heo modig bið: þa ða se engel þær beon ne mihte: þa ða he modegode.
[002700 (251.59)],    God bebead on ðære ealdan .æ. his folce þæt hi sceoldon him ofrian. ælc frumcenned hysecild oððe alysan hit ut mid fif scyllingum.
[002800 (251.60)],    Eac on heora orfe. swa hwæt swa frumcenned wære bringan þæt to godes huse. & hit þær gode ofrian.
[002900 (251.62)],    Gif hit þonne unclæne nyten wære. þonne sceolde se hlaford hit acwellan. oððe syllan gode oðer clæne nyten.
[003000 (251.64)],    We ne ðurfon þas bebodu healdan nu lichomlice ac gastlice.
[003100 (251.65)],    Þonne on urum moode bið acenned. sum þinc godes & we þæt to weorce awendað. þonne sceole we. þæt tellan: to godes gyfe. & þæt gode betæcan.
[003200 (251.67)],    Ure yfelan geþohtas. oððe weorc we sceolon alysan mid fif scyllingum. þæt ys we scyolon ure yfelnysse behreowsian mid urum fif &gytum þæt synt: gesyhð & hlyst & swæc & stenc & hrepung.
[003300 (251.69)],    Eac swa þa unclænan nytenu getacniað ure unclænan geþohtas. & weorc þa we sceolon symle acwellan. oððe behwurfan mid clænum þæt is þæt we sceolun ure unclænnesse & ure yfelnessa symle adwæscan & forlætan yfel & don god.
[003400 (251.74)],    Seo eadige maria þa geoffrode hyre lac gode mid þam cilde swa hit on godes .æ. geset wæs.
[003500 (251.75)],    Hit wæs swa geset on ðære ealdan .æ. þurh godes hæse: þæt ða þe mihton þurhteon sceoldon bringan anes geares lamb mid heora cilde gode to lace. & ane culufran: oððe ane turtlan.
[003600 (251.78)],    Gyf þonne hwylc wif to ðam unspedig wære þæt heo þas ðing begytan ne myhte: þonne sceolde heo bringan twegen culfran briddas. oððe twa turtlan.
[003700 (251.80)],    Þas læssan lac þæt synt þa fugelas: þe wæron wanspedigra manna lac wæron for criste geoffrode.
[003800 (251.81)],    Se ælmihtiga godes sunu wæs swiðe gemyndig ure neoda on eallum þingum: na þæt an þæt he wolde man beon for us þa ða he god wæs: ac eac swylce he wolde beon þearfa for us þa ða he rice wæs to ðy þæt he us forgeafe dæl on his rice: & mænsumunge on his godcundnesse.
[003900 (251.85)],    Lamb getacnað unsceððinesse: & þa maran goodnysse.
[004000 (251.86)],    Gif we ðonne swa earme beoð þæt we ne magan þa maran godnesse gode offrian þonne sceole we him bringan twa turtlan oððe twegen culfran briddas. þæt is twyfealdlic onbryrdnes. eges & lufe.
[004100 (252.89)],    On twa wisan byð se mann onbryrd ærest he him ondræt hellewite & bewepð his synna syððan he nimð eft lufe to gode: þonne onginð he to murcnienne & þincð him to lang hwænne he beo genumen of þyses lifes earfoðnyssum. & gebroht to ecere reste.
[004200 (252.93)],    Lytel wæs an lamb oððe twa turtlan gode to bringenne: ac he ne sceawað na þæs mannes lac: swa swiðe swa he sceawað his heortan. Nis gode nan neod ure æhta: ealle þing syndon his: ægþer ge heofon ge eorðe & sæ & ealle þa ðing þe on ðam wuniað: ac he forgeaf eorðlice þing mannum to brice: & bebead him þæt hi sceoldon mid þam eorðlicum þingum. hine oncnawan. þe hi ær forgeaf: na for his neode ac for mancynnes neode.
[004300 (252.99)],    Gif ðu oncnæwst þinne drihten mid þinum æhtum be þinre mæðe: hit fremað ðe sylfum to þam ecan life.
[004400 (252.100)],    Gif þu hine forgitst hit hearmað þe sylfum. & na gode. & þu ðolast þære ecan mede.
[004500 (252.102)],    God gyrnð þa godnysse þines modes: & na þinra æhta.
[004600 (252.102)],    Gif þu hwæt dest. gode to lofe. mid cystigum mode: þonne geswutelastu þa godnysse þines modes mid þære dæde.
[004700 (252.104)],    Gyf þu þonne naan god doon nelt gode to wyrðmynte: þonne geswutulast þu mid þære uncyste þine yfelnysse: & seo yfelnys. þe fordeð wið god.
[004800 (252.107)],    On ðære ealdan .æ. is gehwær geset: þæt god het gelomlice þas fugelas ofrian on his lace: for ðære getacnunge. þe hi getacniað.
[004900 (252.108)],    Nis nu nanum men. alyfed þæt he healde þa ealdan æ. lichomlice: ac healde gehwa hi gastlice.
[005000 (252.110)],    Culfran sint swiðe unsceððige fugelas: & bilewite: & hi lufiað annysse & fleogað him flocmælum.
[005100 (252.111)],    Do eac swa se cristena mann. beo him unscæðþig. & bylewite: & lufige annysse. & broðorrædene. betwux cristenum mannum: þonne geoffrað he gastlice: Gode þa culfran briddas.
[005200 (252.114)],    Ða turtlan getacniað clænnysse: hi sind swa geworhte. gif hyra oþer oþerne forlyst þonne ne secð seo cuce næfre. hire oðerne gemacan. Gif þonne se cristena man. swa deð for godes lufon: þonne geoffrað he þa turtlan. on ða betstan wisan.
[005300 (252.117)],    Þas twa fugelcyn: ne syngað na. swa swa oðere fugelas: ac hi geomergiað: for ðan þe hi getacniað haligra manna geomerunge on þisum life swa swa crist cwæð to his apostolum.
[005400 (253.120)],    Ge beoð geunrotsode on þisum life: ac eower unrotnes bið awend to æcere blisse. & eft he cwæð. eadige beoð þa ðe hyra synna bewepað: for ðan þe hi beoð gefrefrode.
[005500 (253.124)],    Se ealda man symeon þe we ær embe spræcon. ne gyrnde na þæt he moste crist gehyran sprecan. for ðan þe he hine gecneow þæt he god wæs. þeah ðe he þa gyt on ðære menniscnysse unsprecende wære.
[005600 (253.127)],    Sprecan he myhte gif he wolde. & eallswa wis he wæs. þa ða he wæs anre nihte: swa swa he wæs. ða ða he wæs þriti geara: ac he wolde abidan his wæstma timan on ðære menniscnysse. swa swa hit gecyndelic is on mancynne.
[005700 (253.130)],    Symeon cwæð ða: dryhten þu forlætst me nu on sibbe of þisum life: for ðon þe mine eagan habbað gesewen þinne halwendan: se halwenda þe he embe spræc: is ure hælend crist. se ðe com to gehælenne ure wunda. þæt syndon ure synna. he cwæð ða symeon. þone þu gearcodest: ætforan gesyhðe ealles folces.
[005800 (253.135)],    Hine ne gesawon na ealle men lichomlice: ac he is gebodod eallum mannum: gelyfe se ðe wylle.
[005900 (253.136)],    Se ðe on hine gelyfð he gesyhð hine nu mid his geleafan: & on ðan ecan life mid his eagum.
[006000 (253.137)],    Symeon cwæð þa gyt: he is leoht: to onwrigennysse: þeoda & wuldor þinum folce israhel.
[006100 (253.139)],    Ealle ðas word spræc se symeon be ðam cylde to þam heofenlican fæder: þe hine to mannum sende.
[006200 (253.140)],    He is soð leoht. þe todræfde þa þeostra: þises lifes: swa swa he sylf cwæð on his godspelle: ic eom leoht ealles middaneardes: se ðe me fyligð ne cymð he na on þystrum. ac he hæfð lifes leoht.
[006300 (253.143)],    Swa swa leoht todræfð þeostra: swa eac todræfð cristes lufu & his geleafa ealle leahtras & synna fram ure heortan.
[006400 (253.145)],    & he is wuldor & blis ealles gelyfedes folces.
[006500 (253.146)],    Þa maria þæt halige mæden: & þæs cyldes fostorfæder ioseph wæron ofwundrode þæra worda þe se ealda symeon clypode be ðam cilde.
[006600 (253.148)],    And se symeon him ða sealde bletsunge: and witegode gyt mare be ðam cilde. & cwæð.
[006700 (253.149)],    Þis cild is gesett manegum mannum to hryre: & manegum to æriste & to tacne & þam bið wiðcweden.
[006800 (254.150)],    Swa swa þa men þe on crist gelyfað beoð gehealdene þurh his tocyme. Swa eac þa ðe nellað gelyfan on crist beoð twyfealdlice fordemde.
[006900 (254.152)],    Anfealdlice hi synd scyldige þurh adames synne: & twyfealdlice hi beoð fordemde þonne hi wiðsacað cristes tocyme: & nellað gelyfan on ðone soðan hælend.
[007000 (254.155)],    Ðam ungeleaffullum mannum. com crist to hryre: & þam geleaffullum to æriste.
[007100 (254.156)],    And eac anum gehwylcum gelyfedum men: wæs cristes tocyme ægþer ge hryre ge ærist.
[007200 (254.157)],    Hu þonne? He com to ðy þæt he wolde ælc yfel towurpan: & ælc god aræran.
[007300 (254.158)],    Nu towurpð he on us leahtras. & arærð mihta.
[007400 (254.159)],    He Towyrpð modignesse: & arærð eaðmodnysse.
[007500 (254.160)],    He Towyrpð galnysse: & arærð clænnysse.
[007600 (254.160)],    And ealle unðeawas he towyrpð on his gecorenum mannum. & arærð on him ealle godnysse.
[007700 (254.162)],    Ne mæg þæt god beon getimbrod: buton þæt yfel beo ær toworpen.
[007800 (254.163)],    To tacne com crist: & þam is wiðcweden.
[007900 (254.163)],    His acennednys is wundorlic tacen: for þan þe he wæs of mædene acenned. swa swa nan oðer nys: & ðæt wiðcwædon þa ungeleaffullan men. & noldon gelyfan.
[008000 (254.166)],    & eac his ærist of deaðe. & his upstige to heofenum & ealle ða wundra þe he worhte: ealle hit wæron tacna. & þam wiðcwædon þa ungeleaffullan: & þa geleaffullan gelyfdon.
[008100 (254.169)],    Þa cwæð se ealda symeon. to þære eadigan marian.
[008200 (254.169)],    His swurd sceal þurhgan þine saule. þæt swurd getacnade cristes þrowunge. Næs seo eadige maria na ofslegen ne gemartyrod lichomlice: Ac gastlice.
[008300 (254.172)],    Ða ða heo geseh niman hire cild & adrifan isene næiglas þurh ða handa & þurh ða fet: & syððan mid spere gewundian on ða sidan: þa wæs cristes þrowung hyre þrowung.
[008400 (254.174)],    And heo wæs mare þonne martyr: for ðon þe mare wæs ða hyre modes þrowung þonne wære hyre lichoman: gif heo gemartyrod wære.
[008500 (254.176)],    Ne cwæð na se symeon þæt cristes swurd sceolde þurhgan marian lichoman: ac hyre saule.
[008600 (254.178)],    Cristes swurd is her geset swa swa we ær cwædon for his þrowunge.
[008700 (254.179)],    Þeah ðe maria gelyfde þæt crist arisan wolde of deaðe: þeahhwæþere eode hyre cildes þrowung swiðe þearle into hyre heortan.
[008800 (254.181)],    Ða ða se simeon hæfde gewitegod þas witegunge be criste: þa com þær sum wuduwe seo wæs anna gehaten.
[008900 (255.182)],    Seo lyfode mid hire were seofon gear: & syððan heo wæs wuduwe. feower & hundeahtati geara: & þeowude gode on fæstenum & on gebedum. & on clænnysse & wæs on eallum þam fyrste wuniende binnan þam godes temple: & com ða to ðam cilde & witegode be him. & andette gode.
[009000 (255.186)],    Rihtlice swa halig wif wæs þæs wyrðe þæt heo moste witighgean embe crist: þa ða heo swa lange on clænnysse gode þeowude.
[009100 (255.188)],    Behealde ge wif & understandað hu be hyre awriten is.
[009200 (255.189)],    Seofon gear heo lyfode mid hire were & syððan heo wæs wuniende on wuduwan hade: oð feower & hundeahtatig geara.
[009300 (255.191)],    Swa lybbende swa swa se apostol tæhte.
[009400 (255.191)],    He cwæð se apostol paulus. Seo wuduwe þe leofað on estmettum: Heo ny lyfað na. ac heo is dead.
[009500 (255.193)],    Þeos anna þe we embe sprecað. ne lufode heo na estmettas: ac lufode fæstenu.
[009600 (255.194)],    Ne lufode heo idele spellunge: Ac beeode hyre gebedu.
[009700 (255.195)],    Ne ferde heo worigende geond land. Ac wæs wuniende geþyldelice binnan godes temple.
[009800 (255.196)],    Gif wife getimie. þæt heo hyre wer forleose þonne nime heo bisne be þisre wudewan.
[009900 (255.198)],"    Þry hadas syndon. þe cyðdon gecyðnesse be criste. þæt is mægðhad & wydewanhad. & riht sinscype, Mæden is cristes moder: & on mæigðhade wunode iohannes se fulluhtere. þe embe crist cydde. & manega oðre toeacan him."
[010000 (255.201)],    Wydewe wæs þeos anna þe we gefyrn ær embe spræcon.
[010100 (255.202)],    Zacharias Iohannes fæder wæs wer: ægþer ge he ge his wif witegodon embe crist.
[010200 (255.203)],    Þas þry hadas sindon gode gecweme. gif hi rihtlice lybbað. Mæigðhad is ægðer ge on wæpmannum ge on wimmannum.
[010300 (255.205)],    Þa habbað rihtne mæigðhad. þa ðe fram cyldhade wuniað on clænnysse: & ealle galnyssa on him sylfum forseoð. æigðer ge modes ge lichaman. þurh godes fultum.
[010400 (255.207)],    Þonne habbað hi æt gode hundfealde m [[../images/etail.gif]]de. on þam [[../images/etail.gif]]can life.
[010500 (255.208)],    Wudewan beoð þa ðe æfter heora gemacan on clænnysse wuniað. for godes lufon: hi habbað þonne sixtifealde mede. æt gode. hyra geswinces.
[010600 (255.210)],    Ða þe rihtlice healdað hyra eawe. & on alyfedum timan for bearnes gestreone hæmeð begað: Hi habbað þrittigfealde mede: for hyra gesceadwisnesse.
[010700 (255.213)],    Se þe wile his galnysse gefyllan swa oft swa hine lyst: þonne bið he wiðmæten nytenum & na mannum be ðisum tæhte se apostol paulus.
[010800 (256.215)],    Þa ðe wif habbað. beon hi swilce hi nan næbbon.
[010900 (256.215)],    For ðan ealle hyra unlustas hi sceolon gebetan. sylfwilles. on ðisum life.
[011000 (256.216)],    Oððe unþances. æfter þisum life.
[011100 (256.217)],    & hi cumað syððan. to ðam ecean life. mid maran earfoðnysse.
[011200 (256.218)],    Ða men þe beoð butan rihtre æwe. & yrnað fram anum to oðrum: Nabbað hi nænne dæl. ne nane bletsunge mid criste: buton hi ðæs geswicon. & hit gebeton.
[011300 (256.221)],    Uton fon nu on þæt godspel þær we hit ær forleton: Seo eadige maria & ioseph þæs cyldes fosterfæder gecyrdon To ðære byrig nazareð mid þam cylde: & þæt cild weox & wæs gestrangod & mid wisdome afylled.
[011400 (256.224)],    And godes gifu wæs on him wuniende.
[011500 (256.224)],    He weox & wæs gestrangod on ðære menniscnysse: & he ne behofode nanes wæstmmes ne nanre strangunge on ðære godcundnysse. He æt & dranc. & slæp. & weox on gearum: & wæs þeahhwæðre eall his lyf buton synnum.
[011600 (256.227)],    He nære na mann geþuht: gif he mannes life. ne leofode.
[011700 (256.228)],    He wæs mid wisdome afylled: for ðan þe he is him sylf wisdom. & on him wunað eall gefyllednys. þære godcundnysse: lichamlice.
[011800 (256.230)],    Godes gifu wunode on him.
[011900 (256.231)],    Micel gifu wæs þæt. ðære mennyscnysse. þæt he wæs godes sunu & god sylf: swa hraðe swa he ongann. man to beonne.
[012000 (256.232)],    He wæs æfre god. of þam fæder acenned & wuniende mid þam fæder. & mid þam halgan gaste: hi ðry an god untodæledlic: þry on hadum & an god. on anre godcundnesse. & on anum gecynde. æfre wuniende.
[012100 (256.235)],    Se sunu ana underfeng þa menniscnesse. & hæfde annginn. se ðe æfre wæs.
[012200 (256.236)],    He wæs cyld. & weox on ðære mennyscnysse.
[012300 (256.237)],    And þrowade deað sylfwilles: & aras of deaðe mid þam lichaman þe he ær on ðrowade: & astah to heofenum: & wunað nu æfre on godcundnysse: & on menniscnysse. an crist æigðer ge god ge mann: undeadlic. se ðe ær his þrowunge. wæs deadlic.
[012400 (256.241)],    Æne he ðrowade: Ac he ne þrowað heononforð. næfre eft: Ac bið æfre butan ende ealswa [[../images/etail.gif]]ce: on ðære mennyscnysse swa he is. on ðære godcundnysse.
[012500 (256.244)],    Wite gehwa eac. þæt gesett is on cyriclicum ðeawum þæt we sceolon on ðisum dæge beran ure leoht to cyrican & lætan hi ðær bletsian: & we scolon gan syððan mid þam leohte betwux godes husum & singan þone lofsang. þe ðær to geset is þeah ðe sume men singan ne cunnon hi beron þeahhwæðere þæt leoht on hyra handum: for ðy on ðysum dæge. wæs þæt soðe leoht crist. geboren to ðæm temple: Se ðe us alysde fram þeostrum & us gebrincð to ðam ecan leohte.
[012600 (257.250)],    Se ðe lyfað & rixað a butan ende. AMEN.
