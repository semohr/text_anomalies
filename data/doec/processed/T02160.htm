id,text
[000100 (266.1)],DOMINICA I IN QVADRAGESSIMA ductus est iesus in desertum ab spiritu. et reliqua.
[000200 (266.3)],    Ic wolde eow trahtnian þis godspel þe man nu beforan eow rædde: ac ic ondræde þæt ge ne magon þa miclan deopnesse þæs godspelles swa understandan swa hit gedauenlic sy. Nu bidde ic eow þæt ge beon geþyldige on eowrum geþance oð þæt we þone traht mid godes fylste oferrædan magon.
[000300 (266.8)],    Se hælend wæs gelæd fram ðam halgan gaste to anum westenne: to ðy þæt he wære gecostnod fram deofle.
[000400 (266.9)],    & he ða fæste feowertig daga & feowertig nihta. swa þæt he ne onbyrigde ætes ne wætes on eallum þam fyrste: ac syþðan him hingrode.
[000500 (266.11)],    Þa genealæhte se costnere: & him to cwæð.
[000600 (266.12)],    Gyf ðu sy godes sunu: cweð to þysum stanum þæt hie beon awende to hlafum.
[000700 (266.13)],    Þa &wyrde se hælend & cwæð.
[000800 (266.13)],    Hit is awriten.
[000900 (266.13)],    Ne leofað se man na be hlafe anum: ac leofað be eallum þam wordum þe gað of godes muðe.
[001000 (266.15)],    Þa genam se deoful hine. & gesette hine uppon þam scylfe þæs heagan temples & cwæð.
[001100 (266.16)],    Gif ðu godes sunu sy feal nu adun. hit is awriten: þæt englum is beboden be ðe þæt hi þe on hyra handum ahebban. þæt ðu for ðon ne þurfe þinne fot æt stane ætspyrnan.
[001200 (266.19)],    Þa cwæð se hælend eft him to.
[001300 (266.19)],    Hit is awriten: ne fanda þu þines drihtnes.
[001400 (266.20)],    Þa genam se deoful hine eft. & gesette hine uppon anre swiðe heahre dune. & æteowde him ealles middaneardes welan & his wuldor. & cwæð him to.
[001500 (266.22)],    Ealle ðas þincg ic forgife ðe: gif ðu wilt feallan to minum fotum & gebiddan ðe to me.
[001600 (267.23)],    Ða cwæð se hælend him to. Ga þu underbæc. sceocca: hit is awriten: Gehwa sceal hine gebiddan to his drihtne anum. & him anum þeowgian.
[001700 (267.25)],    Þa forlet se deoful hine: & him comon englas to & him þenedon.
[001800 (267.27)],    Se halga gast lædde þone hælend to þam westene to ðy þæt he ðær gecostnod wære.
[001900 (267.28)],    Nu wundrað gehwa hu se deoful dorste genealæcan to ðam hælende þæt he hine costnode.
[002000 (267.29)],    Ac he ne dorste cristes fandian gif him alyfed nære.
[002100 (267.30)],    Se hælend com to mancynne. for ði þæt he wolde ealle ure costnunga oferswiðan. mid his costnungum: & oferswiðan urne þone ecan deað mid his hwilwendlicum deaðe.
[002200 (267.32)],    Nu wæs he swa eaðmod þæt he geðafode þam deofle þæt he his fandode. & he geþafode lyþrum mannum þæt hi hine ofslogon.
[002300 (267.34)],    Deoful is ealra unrihtwisra manna heafod: & þa yfelan men sint his lyma.
[002400 (267.35)],    Nu geþafode god þæt þæt heafod hine costnode: & þæt ða lymu hine ahengon.
[002500 (267.37)],    Þam deofle wæs micel twynung hwæt crist wære: his lif næs na gelogod swa swa oðra manna lif: Crist ne æt mid gifernysse. ne he ne dranc mid oferflowednysse: ne his eagan ne ferdon worigende geond mislice lustas: þa smeade se deoful hwæt he wære: hwæðer he wære godes sunu se ðe mancynne behaten wæs. Cwæð ða on his geþance þæt he fandian wolde hwæt he wære.
[002600 (267.42)],    Þa fæste crist feowertig daga & feowertig nihta. on an. þa on eallum ðam fyrste ne cwæð se deoful to him þæt he etan scolde. for ðan þe he geseh þæt him nan ðincg ne hingrode. eft þa ða criste hingrode æfter swa langum fyrste þa wende se deoful soðlice þæt he god nære: & cwæð to him.
[002700 (267.46)],    Hwi hingrað ðe: gif ðu godes sunu sy. wend þas stanas to hlafum. & et.
[002800 (267.47)],    Eaðe mihte god se ðe awende wæter to wine. & se ðe ealle gesceafta of nahte geworhte: eaðelice he mihte awendan þa stanas to hlafum: ac he nolde nan ðing doon be ðæs deofles tæcunge.
[002900 (267.50)],    Ac cwæð him to &sware.
[003000 (267.50)],    Ne leofað na se mann. be hlafe anum: ac leofað be ðam wordum þe gað of godes muðe.
[003100 (267.52)],    Swa swa þæs mannes lichama leofað be hlafe: swa sceal his sawul lybban be godes wordum: þæt is be godes lare. þe he þurh wisum mannum on bocum gesette.
[003200 (268.54)],    Gif se lichama næfð mete. oððe ne mæg mete þicgean. þonne forweornað he & adeadað: swa eac seo sawul gif heo næfð þa halgan lare: Heo bið þonne weornigende. & mægenleas.
[003300 (268.57)],    Þurh þa halgan lare. heo bið strang & onbryrd to godes willan.
[003400 (268.58)],    Þa wæs se deofel æne oferswyðed fram criste.
[003500 (268.58)],    & he ða hine genam & bær up on ðam temple. & hine gesette æt þam scylfe. & cwæð to him: gif ðu godes sunu sy. sceut adun. for ðan ðe englum is beboden be ðe þæt hi ðe on handum ahebban þæt ðu ne ðurfe þinne fot æt stane ætspurnan.
[003600 (268.62)],    Her began se deoful to reccenne halige gewritu. & he leah mid ðære race: for ðan þe he is leas & nan soðfæstnys nis on him: ac he is fæder ælcere leasung [[../images/etail.gif]].
[003700 (268.64)],    Næs þæt na gewriten be criste. þe he ða sæde: ac is awriten be halgum mannum: hi behofiað engla fultummes on ðisum life. þæt se deoful hi costnian ne mote. swa swiðe swa he wolde.
[003800 (268.67)],    Swa hold is god mancynne þæt he hæfð geset his englas us to hyrdum. þæt hy ne sceolon na geþafian þam reðum deoflum þæt hi us fordon magon.
[003900 (268.69)],    Hi moton ure afandian: ac hi ne moton us nydan to nanum yfele: buton we hit sylfe agenes willan doon þurh ða yfelan tyhtincge þæs deofles.
[004000 (268.71)],    We ne beoð na fulfremede: butan we beon afandode: þurh ða fandunge we sceolon geðeon. gif we æfre wiðsacað deofle & eallum his larum. & gif we genealæcað urum drihtne mid geleafan. & lufe. & godum weorcum: gif we hwær aslidon arison eft þærrihte. & betan georne þæt ðær tobrocen byð.
[004100 (268.76)],    Crist cwæð þa to þam deofle. ne sceal man fandian his drihtnes.
[004200 (268.76)],    Þæt wære swiðe gilplic dæd. gif crist scute þa adun. þeah ðe he eaðe mihte butan awyrdnesse. his lima nyðer asceotan. se ðe gebigde þone heagan heofenlican bigels: ac he nolde nan ðincg don mid gylpe for ðan ðe se gilp is an heafodleahter: þa nolde he adun asceotan. for ðon ðe he onscunode þone gilp.
[004300 (269.81)],    Ac cwæð ne sceal man his drihtnes fandian.
[004400 (269.82)],    Se man fandað his drihtnes. se ðe mid dyslicum truwan. & mid gilpe. sum wunderlic þinc on godes naman don wyle: oððe se þe sumes wundres dyslice. & butan neode. æt gode abiddan wile.
[004500 (269.84)],    Þa wæs se deoful oðre siðe þurh cristes geþyld oferswiðed.
[004600 (269.86)],    Þa genam he hine eft. & abær hine uppon anre dune: & æteowde him ealles middaneardes welan. & his wuldor. & cwæð to him.
[004700 (269.87)],    Ealle ðas þincg ic forgife ðe. gif ðu wilt afeallan to minum fotum. & þe to me gebiddan.
[004800 (269.89)],    Dyrstelice spræc se deoful her. swa swa he ær spræc þa ða he on heofenum wæs. þa ða he wolde dælan heofonan rice. wið his scyppend. & beon gode gelic: ac his dyrstignyss hine awearp þa into helle: & eac nu his dyrstignys hine genyðerode. þa þa he þurh cristes þrowunge forlet mancynn of his anwealde.
[004900 (269.93)],    He cwæð. þas ðincg ic forgife ðe: him ðuhte þæt he ahte ealne middaneard. for ðon þe him ne wiðstod nan man ær ðan ðe crist com: þe hyne gewylde.
[005000 (269.96)],    Hit is awriten on halgum bocum.
[005100 (269.96)],    Eorðe. & eal hyre gefyllednyss. & eal imbhwyrft. & þa ðincg þe on þam wuniað. ealle hit sindon godes æhta. & na diofles.
[005200 (269.98)],    Þeahhwæðere crist cwæð on his godspelle be ðam deofle: þæt he wære middaneardes ealdor: & he sceolde beon ut adræfed.
[005300 (269.100)],    He is þæra manna ealdor. þe lufiað þisne middaneard. & ealne heora hiht on ðisum life besettað & heora scyppend forseoð.
[005400 (269.102)],    Ealle gesceafta. sunne. & mona & ealle tunglan. land. & sæ. & nytenu. ealle hi þeowiað hyra scyppende: for ðon þe hi farað æfter godes dihte.
[005500 (269.104)],    Se lyþra man ana þonne he forsihð godes beboda: & fulgæð deofles willan. oððe þurh gitsunge. oððe þurh leasunge. oððe ðurh graman. oððe þurh oðrum leahtrum. þonne bið he deofles þeowa: þonne he deofle gecwemð: & þone forsihð þe hine geworhte.
[005600 (270.108)],    Crist cwæð þa to ðam deofle. ga ðu underbæc scucca.
[005700 (270.108)],    Hit is awriten: Man sceal hine gebiddan to his drihtne. & him anum þeowgean. he cwæð to ðam deofle ga ðu underbæc. deofles nama is gereht niðerhreosende.
[005800 (270.111)],    Niðer he ahreas & underbæc he eode fram frymðe his anginnes.
[005900 (270.112)],    Þa ða he wæs ascyred fram ðære heofenlican blisse.
[006000 (270.113)],    Onhinder he eode eft þurh cristes tocyme: onhinder he sceal gaan on domesdæge: þonne he bið belocen on hellewite. on ecum fyre: he & ealle his geferan. & hi næfre syððan ut brecan ne magon.
[006100 (270.116)],    Hit is awriten on ðære ealdan æ. þæt nan mann ne sceal hine gebiddan to nanum deofelgylde. ne to nanum þinge buton to gode anum. for ðon þe nan gesceaft nis wyrðe þæs wyrðmyntes buton se ana. se ðe scyppend is ealra þinga. to him anum we scolun us gebiddan: he ana is soð hlaford & soð god.
[006200 (270.120)],    We biddað þingunga æt halgum mannum þæt hi sceolon us þingian to heora drihtne & to urum drihtne: Ne gebidde we na þeahhwæðere us to him swa swa we to gode doð: ne hi þæt geþafian nellað: Swa swa se engel cwæð to iohanne þam apostole. þa ða he wolde feallan to his fotum.
[006300 (270.124)],    He cwæð ne do þu hit na. þæt ðu to me abuge. Ic eom godes þeowa swa swa ðu. & þine gebroðra: gebide ðe to gode anum.
[006400 (270.127)],    Þa forlet se deoful crist. & him comon englas to. & him ðenedon.
[006500 (270.127)],    He wæs gecostnod swa swa man: & æfter ðære costnunge him comon halige englas to. & him ðenedon swa swa heora scyppende.
[006600 (271.129)],    Buton se deofol gesawe þæt crist mann wære: Ne gecostnode he hine: & buton he soð god wære noldon þa englas him þenian.
[006700 (271.131)],    Micel wæs ures hælendes eaðmodnyss. & his geðyld on þisre dæde.
[006800 (271.132)],    He mihte mid anum worde besencan þone deoful. on ðære deopan nywelnysse: ac he ne æteowde his mihte. ac mid halgum gewritum he andwyrde þam deofle. & sealde us bysne mid his geðylde. þæt swa oft swa we fram þwyrum mannum ænig ðing þrowiað: þæt we scolon wendan ure mod to godes lare swiðor þonne to ænigre wrace.
[006900 (271.138)],    On ðreo wisan bið deofles costnung: þæt is on tyhtinge. on lustfullunge. on geðafunge.
[007000 (271.139)],    Deofol tyht us to yfele: ac we sculon hit onscunian. & ne genyman nane lustfullunge to ðære tyhtinge: gif þonne ure mood nimð gelustfullunge. þonne sceole we huru wiðstandan. þæt ðær ne beo nan geþafung to ðam yfelum weorce.
[007100 (271.142)],    Seo yfele tyhting is of deofle: þonne bið oft þæs mannes mood gebiged to ðære lustfullunge: Hwilon eac aslit to ðære geþafunge. for ðon þe we sind of synfullum flæsce acennede.
[007200 (271.145)],    Næs na se hælend on ða wisan gecostnod. for ðan þe he wæs of mædene acenned buton synne. & næs nan ðincg þwyrlices on him.
[007300 (271.147)],    He mihte beon gecostnod þurh tihtinge: ac nan lustfullung ne hrepede his mood.
[007400 (271.148)],    Þær næs eac nan geþafung: for ðan þe ðær næs nan lustfullung: ac wæs þæs deofles costnung for ðy eall wiðutan. & nan þincg wiðinnan.
[007500 (271.150)],    Ungewiss com se deoful to criste: & ungewis he eode aweg. for ðon þe se hælend ne geswutelode na him his mihte: ac oferdraf hine geþyldelice: mid halgum gewritum.
[007600 (271.154)],    Se ealda deoful gecostnode urne fæder adam on ðreo wisan: ðæt is mid gifernesse. & mid idelum wuldre. & mid gitsunge: & þa wearð he oferswiðed. for ðon þe he geþafode. þam deofle. on eallum ðam þrim costnungum.
[007700 (271.157)],    Þurh gifernysse he wæs oferswyðed þa ða he þurh deofles lare æt þone forbodenan æppel.
[007800 (272.158)],    Þurh ydelum wuldre he wæs oferswiðed: þa ða he gelyfde þæs deofles wordum þa ða he cwæð.
[007900 (272.160)],    Swa mære ge beoð swa swa englas gif ge of ðam treowe etað: & hi ða gelyfdon his leasungum. & woldon mid ydelum gylpe beon beteran þonne hi gesceapene wæron. þa wurdon hi wyrsan.
[008000 (272.162)],    Mid gitsunge he wæs oferswiðed. þa þa se deofol cwæð him to: & ge habbað gescad ægðer ge godes ge yfeles.
[008100 (272.164)],    Nis na gitsung on feo anum: ac is eac on gewilnunge micelre geðincgðe.
[008200 (272.166)],    Mid ðam ylcum þrim ðingum. þe se deoful þone frumscapenan man oferswiðde: Mid ðam ylcum crist oferswyðde hine & astrehte.
[008300 (272.168)],    Ðurh gifernesse fandode se deofol cristes þa þa he cwæð: Cweð to ðisum stanum þæt hi beon to hlafum awende. & et.
[008400 (272.169)],    Þurh ydelum wuldre he fandode his: þa ða he hine tyhte þæt he scolde sceotan nyþer of ðæs temples scylfe.
[008500 (272.171)],    Þurh gitsunge he fandode his þa þa he mid leasunge him behet ealles middaneardes welan: gif he wolde feallan to his fotum.
[008600 (272.173)],    Ac se deoful wæs ða oferswiðed þurh crist on ðam ylcum gemetum þe he ær adam oferswiðde: þæt he gewite fram urum heortum: Mid ðam infære gehæft. mid ðam ðe he in afaren wæs. & us gehæfte.
[008700 (272.177)],    We gehyrdon on ðisum godspelle. þæt ure drihten fæste feowertig daga & feowertig nihta on an.
[008800 (272.178)],    Þa ða he swa lange fæste. Ða geswutelode he ða miclan mihte: his godcundnysse: þurh ða he mihte on eallum þisum andweardan life buton eorðlicum mettum lybban. gif he wolde.
[008900 (272.181)],    Eft þa ða him hingrode. þa geswutelode he. þæt he wæs soð mann & for ði metes behofode.
[009000 (272.182)],    Moyses se heretoga fæste eac feowertig daga. & feowertig nihta. to ðy þæt he moste underfon godes æ: ac he ne fæste na þurh his agene mihte: ac þurh godes.
[009100 (272.184)],    Eac se witega helias. fæste eallswa lange: eac þurh godes mihte. & syððan wæs genumen. butan deaðe of ðisum life.
[009200 (273.187)],    Nu is ðis fæsten eallum cristenum mannum geset to healdenne: on ælces geares ymbryne: ac we moton ælce dæg ures metes brucan mid forhæfednysse: þæra metta þe alyfede sind.
[009300 (273.189)],    Hwi is þis fæsten þus geteald: þurh feowertig daga. On eallum geare sind getealde þreo hund daga & fif & sixtig daga. þonne gif we teoðiað þas gearlican dagas. þonne beoð þær six & þrittig teoðincgdagas: & fram þisum dæge oð ðam halgum easterdæge: Sind twa & feowertig daga: do þonne þa six sunnandagas of ðam getæle. þonne beoð þa six & þrittig. þæs geares teoðingdagas us to forhæfednysse getealde.
[009400 (273.196)],    Swa swa godes .æ. us bebyt þæt we scolon ealle þa ðinc þe us gescotað of ures geares teolunge gode þa teoðunge syllan: Swa we scolon eac on ðisum teoðingdagum urne lichaman mid forhæfednysse gode to lofe teoðian.
[009500 (273.199)],    We sculon us gearcian on eallum þingum swa swa godes þegnas æfter ðæs apostoles tæcunge: on miclum geþylde: & on halgum wæccum: on fæstenum: on clænnysse. modes & lichaman. for ði læsse pleoh. bið þam cristenum menn þæt he flæsces bruce: þonne he on ðisre halgan tide wifes bruce.
[009600 (273.203)],    Lætað aweg. ealle saca. & ælc geflit. & gehealdað þas tid mid sibbe. & mid soðre lufe: For ðon ne bið nan fæsten gode andfenge buton sybbe. & doð swa swa god tæhte.
[009700 (273.206)],    Tobræc ðinne hlaf: & syle ðone oðerne dæl: hungrium menn.
[009800 (273.207)],    & læd into ðinum huse. wædlan. & þa earman. ælfremedan menn: & gefrefra hi mid ðinum godum.
[009900 (273.208)],    Þonne ðu nacodne geseo: scryd hine. & ne forseoh ðin agen flæsc.
[010000 (273.209)],    Se mann þe fæst butan ælmessan: he deð swilce he sparige his mete. & eft. ett þæt he ær mid forhæfdnysse foreode: ac þæt fæsten tælð god.
[010100 (274.211)],    Ac gif ðu fæstan wille gode to gecwemednysse. þonne gehelp ðu earmra manna mid þam dæle ðe ðu ðe sylfum oftihst: & eac mid maran gif ðe to onhagie.
[010200 (274.214)],    Forbugað ydele spellunge. & dyslice blissa. & bewepað eowre synna: for ðan þe crist cwæð. wa eow þe nu hlihgað: Ge scolon heofian. & wepan.
[010300 (274.216)],    Eft he cwæð.
[010400 (274.216)],    Eadige beoð þa ðe nu wepað: for ðon þe hi scolon beon gefrefrode.
[010500 (274.218)],    We lybbað mislice on twelf monðum: nu scole we ure gymeleaste on þisne timan geinnian & lybban gode: We ðe oðrum timan us sylfum leofodon.
[010600 (274.220)],    And swa hwæt swa we doð to goode: uton don þæt buton gylpe. & idelre herunge.
[010700 (274.221)],    Se man þe for gilpe hwæt to goode deð: him sylfum to herunge: næfð he ðes nane mede æt gode: ac hæfð his wite.
[010800 (274.223)],    Ac uton don swa swa god tæhte: þæt ure goodan weorc beon. on ða wison mannum cuðe: þæt hi magon geseon ure godnysse: & þæt hi wuldrian. & herion urne heofenlican fæder god ælmihtinne: se ðe us forgilt mid hundfealdum swa hwæt swa we doð earmum mannum for his lufon: se ðe leofað & rixað a butan ende. AMEN.
