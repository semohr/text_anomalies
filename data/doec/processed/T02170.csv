id,text
[000100 (275.1)],DOMINICA IN MEDIA QVADRAGESSIMA Abiit iesus trans mare galilee. et reliqua.
[000200 (275.4)],    Se hælend ferde ofer þære galileiscan sæ þe is gehaten tyberiadis. & him filigde micel meniu: for ðon þe hi beheoldon þa tacna þæ he worhte. ofer ðam untrumum mannum.
[000300 (275.6)],    Þa astah se hælend. upon anre dune. & þær sæt mid his leorningcnihtum: & wæs þa swiðe gehende seo halige eastertid.
[000400 (275.8)],    Ða beseh se hælend up & geseah þæt ðær wæs micel mennisc toweard: & cwæð to anum his leorningcnihta: Se wæs gehaten philippus: mid hwam mage we bicgan hlaf þisum folce?
[000500 (275.10)],     Þis he cwæð to fandunga. þæs leorningcnihtes: he sylf wiste hwæt he don wolde.
[000600 (275.12)],    Ða andwyrde philippus.
[000700 (275.12)],    Þeah her wæron gebohte twa hund peningwurð hlafes: ne mihte furðon heora ælc. anne bitan of ðam gelæccan.
[000800 (275.14)],    Þa cwæð an his leorningcnihta: se hatte andreas. petres broður: her berð an cnapa fif berne hlafas. & twegen fixas: ac to hwan mæg þæt to swa miclum. werode?
[000900 (275.16)],    Þa cwæð se hælend doð þæt ðæt folc sitte. & þær wæs micel gærs on ðære stowe: myrige on to sittenne & hi ða ealle sæton: swa swa mihte beon fif þusend wera.
[001000 (275.18)],    Ða genam se hælend þa fif hlafas. & bletsode: & tobræc & todælde betwux þæm sittendum.
[001100 (275.20)],    Swa gelice eac þa fixas todælde. & hi ealle genoh hæfdon.
[001200 (275.21)],    Ða ða hi ealle fulle wæron þa cwæð se hælend to his leorningcnihtum.
[001300 (276.22)],    Gaderiað ða lafe. þæt hi ne losian & hi ða gegadredon þa bricas. & gefyldon twelf wilian: mid ðære lafe.
[001400 (276.23)],    Þæt folc ða ðe þis tacen geseah. cwæð þæt crist wære soð witega. se ðe wæs toweard. to þisum middangearde.
[001500 (276.26)],    Seo sæ þe se hælend oferferde getacnað þas &weardan woruld: to þære com crist & oferferde: þæt is þæt he com to þisre worulde on menniscnysse. & þis lif oferferde.
[001600 (276.28)],    He com to deaðe.
[001700 (276.28)],    & of deaðe aras. & stah uppon anre dune & þær sæt mid his leorningcnihtum: for ðon þe he astah up to heofenum. & þær sit nu ða mid his halgum.
[001800 (276.30)],    Rihtlice is seo sæ wiðmeten þisre worulde. for ðon þe heo is hwiltidum smylte. & myrige on to rowenne hwilon eac swiðe hreoh & egeful on to beonne.
[001900 (276.33)],    Swa is þeos woruld. hwiltidon heo is gesundful. & myrige on to wunienne: hwilon heo is eac swiðe styrnlic: & mid mislicum þingum gemenged: Swa þæt heo foroft bið swiðe unwynsum on to eardigeanne.
[002000 (276.36)],    Hwilon we beoð hale hwilon untrume.
[002100 (276.36)],    Nu bliðe & eft on micelre unblisse.
[002200 (276.37)],    For ði is þis lif swa we ær cwædon þære sæ. wiðmeten.
[002300 (276.39)],    Þa se hælend gesæt uppon þære dune þa ahof he up. his eagan & geseh þæt ðær wæs micel mennisc toweard.
[002400 (276.40)],    Ealle þa þe him to cumað þæt is þa ðe bugað to rihtum geleafan: þa gesihð se hælend. & þam he gemiltsað: & heora mod onliht mid his gife. þæt hi magon him to cuman buton gedwylde.
[002500 (276.43)],    & þam he forgifð þone gastlican fodan. þæt hi ne teorian be wege.
[002600 (276.44)],    Þa ða he axode philippum hwanon hi mihton hlaf þam folce gebicgan: þa geswutelode he philippes nytennysse.
[002700 (276.45)],    Wel wiste crist hwæt he don wolde. & he wiste þæt philippus þæt nyste.
[002800 (276.46)],    Ða cwæð andreas þæt an cnapa þær bære fif berene hlafas. & twegen fixas.
[002900 (276.48)],    Þa cwæð se hælend. doð þæt þæt folc sitte: & swa forð on swa we eow ær rehton.
[003000 (276.49)],    Se hælend geseah þæt hungrie folc. & he hi mildheortlice fedde. ægðer ge þurh his godnysse ge ðurh his mihte.
[003100 (277.50)],    Hwæt mihte seo godnys ana. butan þær wære miht mid þære goodnysse?
[003200 (277.51)],    His discipuli woldon eac þæt folc fedan: ac hi næfdon mid hwam.
[003300 (277.52)],    Se hælend hæfde þone goodan willan to ðam fostre. & þa mihte to ðære fremminge.
[003400 (277.54)],    Fela wundra worhte god. & dæghwamlice wyrhð: Ac ða wundra sind swiðe awacode. on manna gesihðe: for ðan þe hi sind swiðe gewunelice.
[003500 (277.56)],    Mare wundor is þæt god ælmihti. ælce dæig fet ealne middaneard. & gewissað þa godan. þonne þæt wundor wære þæt he ða gefylde fif þusend manna mid fif hlafum: Ac þæs wundrodon men na for ði þæt hit mare wundor wære. ac for ði þæt hit wæs ungewunelic.
[003600 (277.60)],    Hwa sylð nu wæstm urum æcerum: & gemænigfylt þæt gerip of feawum cornum. buton se ðe þa gemænigfylde þa fif hlafas.
[003700 (277.61)],    Seo miht wæs þa on cristes handum & þa fif hlafas wæron swilce hit sæd wære: Na on eorðan besawen. ac gemænifyld fram þam þe eorðan geworhte.
[003800 (277.64)],    Ðis wundor is swiðe micel & deop on getacnungum.
[003900 (277.64)],    Oft gehwa gesihð fægere stafas awritene. þonne herað he ðone writere & þa stafas & nat hwæt hi mænað.
[004000 (277.66)],    Se ðe cann þæra stafa gescead. he herað heora fægernysse. & ræt þa stafas. & understent hwæt hi gemænað.
[004100 (277.67)],    On oðre wisan we scawiað metinge. & on oðre wisan stafas. ne gæð na mare to metinge buton þæt ðu hit geseo. & herige.
[004200 (277.69)],    Nis na genoh þæt ðu stafas scawie. buton þu hi eac ræde. & þæt andgit understande.
[004300 (277.70)],    Swa is eac on ðam wundre þe god worhte mid þam fif hlafum. ne bið na genoh þæt we ðæs tacnes wundrian. oððe þurh þæt god herian buton we eac þæt gastlice andgit understandon.
[004400 (277.74)],    Þa fif hlafas þe se cnapa bær. getacniað þa fif bec þe moyses se heretoga sette on ðære ealdan æ.
[004500 (277.75)],    Se cnapa þe hi bær. & heora ne onbirigde. wæs þæt iudeisce folc þe ða fif bec rædde. & ne cuðe þæron nan gastlic &git. ær ðan þe crist com & þa bec geopenade. & hyra gastlice andgit onwreah. his leorningcnihtum. & hi syððan eallum cristenum folce.
[004600 (278.79)],    We ne magon nu ealle þa fif bec areccan: Ac we secgað eow þæt god sylf hi dihte & moyses hi awrat to steore & to lare þam ealdan folce israhel: & eac us on gastlicum andgite.
[004700 (278.81)],    Þa bec wæron awritene be criste ac þæt gastlice andgit wæs ðam folce digle oð þæt crist sylf com to mannum. & geopenade þæra boca diglnysse: æfter gastlicum andgite he tobræc þa fif hlafas. & sealde his leorningcnihtum. & het beran þam folce: for ðan þe he tæhte him þa gastlican lare. & hi ferdon geond ealne middaneard. & bodedon swa swa him crist sylf tæhte.
[004800 (278.87)],    Mid þam þe he tobræc þa hlafas þa wæron hi gemænigfealde. & weoxon him on handum for ðon þe ða fif bec wurdon gastlice asmeade & wise lareowas hi trahtnodon & setton of ðam bocum manega oðre bec: & we mid þæra boca lare beoð dæghwamlice gastlice gereordode.
[004900 (278.91)],    Ða hlafas wæron berene: bere is swiðe earfoðe to gearcigenne: & þeahhwæðre fet þone mann þonne he gearo bið.
[005000 (278.93)],    Swa wæs seo ealde .æ. swiðe earfoðe & digle to understandenne: ac þeahhwæðere þonne we cumað to ðam smedman. þæt is to ðære getacnunge þonne gereordað heo ure mod & gestrangað. mid ðære digelan lare.
[005100 (278.96)],    Fif hlafas þær wæron. & fif ðusend manna þær wæron gereordode: for ðan ðe þæt iudeisce folc wæs underþeodd godes .æ. þe stod on fif bocum awriten.
[005200 (278.98)],    Þa ða crist axode philippum & he his afandode swa swa we ær ræddon þa getacnode he mid þære acsunge þæs folces nytennysse. þe wæs under ðære æ. & ne cuðe þæt gastlice andgit þe on ðære æ. bediglod wæs.
[005300 (278.102)],    Ða twegen fixas getacnodon. sealmsang. & þæra witigena cwydas: an ðære gecydde. & bodode cristes tocyme mid sealmsange: & oðer mid witegunge.
[005400 (278.104)],    Nu sind þa twa gesetnyssa þæt is sealmsang. & witegung. swilce hi syflinge wæron to ðam fif berenum hlafum: þæt is to ðam fif æ.licum bocum.
[005500 (279.106)],    Þæt folc þe ðær gereordode. sæt uppon þam gærse.
[005600 (279.107)],    Þæt gærs getacnode flæsclice gewilnunge: Swa swa se witega cwæð: ælc flæsc is gærs & þæs flæsces wuldor is swilce wyrta blostm.
[005700 (279.109)],    Nu sceal gehwa se ðe wile sittan æt godes gereorde. & brucan þære gastlican lare. oftredan þæt gærs. & ofsittan: þæt is þæt he sceal. þa flæslican lustas gewyldan: & his lichaman to godes þeowdome symle gebigean.
[005800 (279.112)],    Ðær wæron getealde æt þam gereorde fif þusend wera: for ðan þe ða menn þe to ðan gastlican gereorde belimpað sceolon beon werlice geworhte: Swa swa se apostol cwæð.
[005900 (279.114)],    He cwæð beoð wacole. & standað on geleafan. & onginnað werlice. & beoð gehyrte.
[006000 (279.115)],    Þeah gif wifman bið werlice geworht. & strang to godes willan: heo bið þonne geteald to ðam werum þe æt godes mysan sittað.
[006100 (279.117)],    Ðusend getel bið fulfremed. & ne astih nan getel ofer þæt: mid þæm getæle bið getacnod seo fulfremednyss: þæra manna þe gereordiað heora saula mid godes lare.
[006200 (279.121)],    Se hælend het ða gegadrian þa lafe þæt he losian ne scoldon. & hi ða gefyldon twelf wilian mid ðam bricum.
[006300 (279.122)],    Ða lafe þæs gereordes þæt sint þa deopnyssa þære lare. þe woruldmenn understandan. ne magon: þa scolon þa lareowas gegadrian. þæt hi ne losian & healdan on heora fætelsum: þæt is on heora heortum & habban æfre gearo to teonne forð þone wisdom. & þa lare. ægðer ge ðære ealdan æ. ge ðære niwan.
[006400 (279.126)],    Hi ða gegaderodon twelf wilian fulle. mid ðam bricum þæt twelffealde getel. getacnode þa twelf apostolas far ðan þe hi underfengon þa digelnyssa: þære lare: þe þæt læwede folc undergitan ne mihte.
[006500 (279.130)],    Þæt folc ða þe þæt wundor geseah: cwædon be criste þæt he wære soð witega þe toweard wæs.
[006600 (279.131)],    Soð hi sædon sumera þinga: Witega he wæs for ðan þe he wiste ealle towearde þing: & eac fela þing witegode. þe beoð gefyllede buton twyn.
[006700 (280.133)],    He is witega & he is ealra wytegena witegung. for ðan þe ealle witegan be him witegodon.
[006800 (280.134)],    And crist gefylde heora ealra witegunga.
[006900 (280.135)],    Þæt folc geseah ða þæt wundor & hi ðæs swiðe wundrodon: þæt wundor is awriten & we hit gehyrdon.
[007000 (280.136)],    Þæt ðe on him heora eagan gedydon: þæt deð ure geleafa on us.
[007100 (280.137)],    Hi hit gesawon. & we his gelyfað þe hit ne gesawon: & we sind for ði beteran getealde: swa swa se hælend be us on oðre stowe cwæð.
[007200 (280.139)],    Eadige beoð þa ðe me ne geseoð. & hi hwæðre gelyfað on me. & mine wundra mærsiað.
[007300 (280.141)],    Þæt folc cwæð ða be criste þæt he wære soð witega: Nu cweðe we be criste þæt he is þæs lifiendan godes sunu. se ðe wæs toweard. to alysenne ealne middangeard. fram deofles anwealde. & fram hellewite.
[007400 (280.144)],    Þæt folc ne cuðe þæra goda þæt hi cwædon þæt he god wære. ac sædon þæt he witega wære.
[007500 (280.145)],    We cweðað nu mid fullum geleafan þæt crist is soð witega & ealra witegena witega: & þæt he is soðlice þæs ælmihtegan godes sunu: ealswa mihtig swa his fæder: mid þam he leofað & rixað on annysse þæs halgan gastes: a butan ende on ecnysse. AMEN
