id,text
[000100 (281.1)],VIII KALENDAS APRILIS ADNVNTIATIO SANCTE MARI [[../images/etail-uppercase.gif]]; Missus est gabrihel angelus a deo. et reliqua.
[000200 (281.4)],    Ure se ælmihtiga scyppend. se ðe ealle gesceafta buton ælcon antimbre þurh his wisdom gescop. & þurh his willan geliffæste: he gescop mancynn to ðy. þæt hi scoldon mid gehyrsumnysse. & eaðmodnysse. þa heofonlican geþincðe geearnian. þe se deoful mid ofermettum forwyrhte.
[000300 (281.8)],    Ða wearð eac se mann mid deofles lotwrencum bepæht. swa þæt he tobræc his scyppendes bebod: & wearð deofle betæht & eal his ofsprincg into hellewite. ða þeahhwæðere ofþuhte þam ælmihtigum gode ealles manncynnes yrmða. & smeade. hu he mihte his handgeweorc of deofles anwealde. alysan.
[000400 (281.12)],    For ði him ofhreow þæs mannes: for ðan þe he wæs bepæht mid þæs deofles searocræftum.
[000500 (281.14)],    Ac him ne ofhreow na þæs deofles hryre. for ðan þe he næs þurh nane tihtinge forlæred: ac he sylf asmeade þa upahefednysse. þe he ðurh. ahreas. & he for þi a on ecnysse wunað on forwyrde: wælræw deoful.
[000600 (281.18)],    Ða fram frymðe mancynnes. cydde se ælmihtiga god: hwilon þurh getacnungum: hwilon þurh witegungum. þæt he wolde mancynn ahreddan: þurh ðone þe he ealle gesceafta mid geworhte. þurh his agen bearn.
[000700 (281.21)],    Nu wæron ða witegunga swiðe mænigfealdlice gesette on halgum gewritum. ær þan ðe se godes sunu menniscnysse underfenge: sume wæron eac be ðære eadigan marian gewitegode: an ðæra witegunga is. yssaie. se awrat betwux his witegungum þus cweðende.
[000800 (282.25)],    Efne sceal mæden geeacnian on hyre innoðe. & acennan sunu. & his nama bið geciged emmanuhel þæt is gereht on urum geðeode: god is mid us.
[000900 (282.27)],    Eft ezechiel se witega. geseah on his witegunge an belocen geat on godes huse. & him cwæð to sum engel.
[001000 (282.28)],    Þis geat ne bið nanum men geopenod. ac se hlaford ana færð in þurh þæt geat. & eft ut færð. & hit bið belocen on ecnysse: Ðæt beclysede geat on godes huse getacnode þone halgan mægðhad þære eadigan marian: Se hlaford. ealra hlaforda hlaford. þæt is crist. becom on hyre innoð & þurh hi on menniscnysse wearð acennyd. & þæt geat bið belocen on ecnysse. þæt is þæt maria wæs mæden ær ðære cynninge. & mæden on ðære cynninge: & mæden æfter þære cenninge: Þa witegunga. be cristes acennednysse. & be þære eadigan marian mægðhade. sindon swiðe menigfealdlice on ðære ealdan æ. gesettte. & se ðe hi asmeagan wile: þær he hi afint mid micelre genihtsumnysse.
[001100 (282.38)],    Eac se apostol paulus cwæð: þa ða þæra tida gefyllednys com. þa sende god fæder his sunu to mancynnes alysednysse.
[001200 (282.41)],    Seo wurðfulle sand wearð on ðisum dæge gefylled. swa swa cristesboc us gewissað. þus cweðende.
[001300 (282.42)],    Godes heahengel gabrihel wæs asend fram gode to ðære galileiscan byrig nazareð: to ðam mædene þe wæs maria gehaten: & heo asprang of dauides cynne þæs mæran cyninges.
[001400 (282.45)],    & heo wæs beweddod þam rihtwisan Iosephe.
[001500 (282.45)],    Ða stop se engel gabrihel to þam mædene & cwæð hyre to.
[001600 (282.46)],Aue. þæt is on urum gereorde gretingword.
[001700 (282.47)],Aue gratia plena dominus tecum benedicta tu in mulieribus.
[001800 (282.48)],    Beo ðu gesund. þu eart afylled mid godes gife. & god is mid þe: & þu eart gebletsod betwux wimmannum.
[001900 (282.49)],    Þa ða þæt mæden þas word gehyrde. þa wearð heo astyred: & smeade hwæt seo greting wære.
[002000 (282.51)],    Þa cwæð se engel to hyre: Ne beo ðu na afyrht maria. þu hæfst micele gyfe mid gode.
[002100 (283.52)],    Efne þu scealt geeacnian on ðinum innoðe. & þu acenst sunu. & þu hætst his naman hiesus.
[002200 (283.53)],    Ðes bið mære & micel: & he bið geciged. sunu þæs hehstan.
[002300 (283.54)],    & him bið forgifen dauides cynesetl: & he rixað on ecnysse. ofer Iacobes hired: & ne bið nan ende his rices.
[002400 (283.55)],    Ða andwyrde maria þam engle.
[002500 (283.56)],    Hu mæg þis gewurðan: for ðan þe ic ne bruce nanes weres?
[002600 (283.57)],    Ða andwyrde se engel.
[002700 (283.57)],    Se halga gast becymð on ðe: & miht þæs hehstan oferscadewað þe: for ði eac. þæt halige þe of þe bið acenned. bið geciged godes sunu.
[002800 (283.59)],    & efne þin mage elisabeð geeacnode & sceal acennan cild on hyre ylde. þe ær on geogoðe ne mihte. ac wæs gehaten unwæstmbære: for ðan þe ne bið nan ðing gode unaræfniendlic.
[002900 (283.62)],    Ðes monað is se sixta monað. siððan heo mid cilde wæs.
[003000 (283.62)],    Ða cwæð seo eadige maria to ðam engle: Ic eom godes þinen. getimie me æfter þinum worde.
[003100 (283.64)],    Ða gewat se engel of hyre gesihðe.
[003200 (283.65)],    Ure alysednysse angin. we gehyrdon on ðisre dægðerlicere rædunge: þurh ða we awurpon þa deriendlican ealdnysse: & we sind getealde betwux godes bearnum þurh cristes flæsclicnysse.
[003300 (283.67)],    Swiðe þæslic angin menniscre alysednysse wæs þæt. þa se engel wearð asend fram gode to ðam mædene: to cyþenne godes acennednysse þurh hi: for ðon þe se forma intinga mennisces forwyrdes wæs. þa ða se deoful asende oðerne deoful on nædran anlicnysse to ðam frumscapenan wife [[../images/etail.gif]]uan hi to beswicenne.
[003400 (283.72)],    Us becom ða deað. & forwyrd. þurh wif: & us becom eft lif. & hredding þurh wimman.
[003500 (283.73)],    Se heahengel þe cydde þæs hælendes acennednysse. wæs gehaten gabrihel. þæt is gereht godes strencð.
[003600 (283.75)],    Þone he bodede toweardne. þe se sealmscop mid þisum wordum herede.
[003700 (283.76)],    Drihten is strang. & mihtig on gefeohte: on ðam gefeohte buton tweon þe se hælend deoful oferwann. & middaneard him ætbræd.
[003800 (283.79)],    Maria wæs beweddod iosepe. þam rihtwisan.
[003900 (283.79)],    Hwi wolde god beon acenned of beweddodan mædene? For miclum gesceade. & eac for neode.
[004000 (284.82)],    Ðæt iudeisce folc heold godes æ. on ðam tyman. seo æ tæhte. þæt man sceolde: ælcne wimman þe cild hæfde buton rihtre æwe stænan.
[004100 (284.84)],    Nu þonne gif maria unbeweddod wære. & cild hæfde. þonne wolde þæt iudeisce folc æfter godes .æ. mid stanum hi oftorfian.
[004200 (284.85)],    Ða wæs heo þurh godes forescawunga þam rihtwisan were beweddod. & gehwa wende þæt he þæs cyldes fæder wære. ac he næs.
[004300 (284.87)],    Ac þa ða ioseph. undergeat þæt maria mid cilde wæs. þa wearð he dreorig. & nolde hire genealæcan. ac þohte þæt he wolde hi diglice forlætan.
[004400 (284.89)],    Þa ða Ioseph þis smeade: þa com him to godes engel. & bebead him þæt he sceolde habban gimene æigðer ge þære meder. ge ðæs cildes: & cwæð þæt þæt cild nære of nanum men gestryned: ac wære of ðan halgan gaste.
[004500 (284.93)],    Nis na hwæðere se halga gast cristes fæder.
[004600 (284.93)],    Ac he is genemned to ðære fremminge cristes menniscnysse: For ðan þe he is willa. & lufu. þæs fæder & þæs suna.
[004700 (284.95)],    Nu wearð seo menniscnyss. þurh þone miclan willan: gefremmed. & is þeahhwæðere heora þreora weorc. untodæledlic: hi sind þry on hadum. fæder & sunu. & halig gast. & an god untodæledlic on anre godcundnysse.
[004800 (284.98)],    Ioseph ða swa swa him se engel bebead. hæfde gimene ægþer ge marian. ge ðæs cildes: & wæs hyre gewita þæt heo mæden wæs: & wæs cristes fosterfæder: & mid his fultume. & frofre. on gehwilcum þingum him þenode on ðære menniscnysse.
[004900 (284.103)],    Se engel grette marian. & cwæð þæt heo wære mid godes gife afylled. & hyre wæs god mid. & heo wæs gebletsod betwux wifum.
[005000 (284.104)],    Soðlice heo wæs mid godes gife afylled: for ðan þe hyre wæs getiðod þæt heo ðone abær þe astealde ealle gifa: & ealle soðfæstnyssa.
[005100 (284.106)],    God wæs mid hyre: for ðan þe he wæs on hyre innoðe belocen: Se ðe belicð ealne middaneard on his anre handa.
[005200 (284.108)],    & heo wæs gebletsod betwux wifum. for ðan þe heo butan wiflicere bysnunge mid wlite hyre mægðhades: Wæs moder þæs ælmihtigan godes.
[005300 (284.110)],    Se engel gehyrte hi mid his wordum: & cwæð hyre to. Efne þu scealt geeacnian on ðinum innoðe. & þu acenst sunu.
[005400 (285.112)],    Oncnawað nu þurh þisum wordum soðne mann acennedne of mædenlicum lichaman.
[005500 (285.113)],    His nama wæs hiesus. þæt is hælend. for ðan þe he gehælð ealle ða. þe on him rihtlice gelyfað.
[005600 (285.115)],    Ðes bið mære: & he bið geciged sunu þæs hehstan.
[005700 (285.115)],    Gelyfað nu þurh þisum wordum þæt he is soð god of soðum gode. & efen [[../images/etail.gif]]ce. his fæder. of ðam he wæs æfre acenned buton anginne.
[005800 (285.117)],    Crist heold dauides cynesetl: na lichamlice. ac gastlice. for ðan þe he is ealra cyninga cyning. & rixað ofer his gecorenum mannum. æigðer ge ofer israhela folce. ge ofer eallum oðrum leodscipum: ða ðæ on rihtum geleafan wuniað. & crist hi ealle gebrincð to his ecan rice.
[005900 (285.121)],    Israhel is gecweden. god geseonde: & iacob is gecweden forscrencend.
[006000 (285.122)],    Nu þa menn þe god geseoð mid heora mode þurh geleafan: & þa ðe hleahtras forscrencað. hi belimpað to godes rice. þe næfre. ne ateorað.
[006100 (285.125)],    Ða cwæð maria to ðam engle.
[006200 (285.125)],    Hu mæg þæt beon þæt ic cyld hæbbe. for ðan ðe ic nanes weres ne bruce?
[006300 (285.126)],    Ic geteohode min lif on mægðhade to geendigenne.
[006400 (285.127)],    Hu mæg hit þonne gewurðan þæt ic butan weres gemanan cynnan scyle?
[006500 (285.128)],    Þa andwyrde se engel þam mædene.
[006600 (285.128)],    Se halga gast cymð ufenan ðe. & miht þæs hehstan oferscadewað ðe.
[006700 (285.130)],    Ðurh ðæs halgan gastes fremminge swa swa we ær cwædon: Wearð crist acenned. on þære menniscnysse.
[006800 (285.131)],    And maria his moder wæs oferscadewed. þurh mihte þæs halgan gastes.
[006900 (285.132)],    Hu wæs heo oferscadewod?
[007000 (285.133)],    Heo wæs swa ofersceadewod. þæt heo wæs geclænsod. & gescyld wið eallum leahtrum. þurh mihte þæs halgan gastes. and mid heofenlicum gifum gefylled. & gehalgod.
[007100 (285.136)],    Se engel cwæð: þæt halige þe of þe bið acenned: bið geciged godes sunu.
[007200 (285.137)],    Witodlice ealle menn beoð swa swa se witega cwæð mid unrihtwisnysse geeacnode. & mid synnum acennede: ac ure hælend ana: wæs geeacnod buton unrihtwisnysse. & buton synnum acenned. & he wæs halig. þærrihte: swa raðe swa he man wæs. & fulfremed god. þæs ælmihtigan godes sunu. on anum hade. mann. & god.
[007300 (286.141)],    Ða cwæð maria. to ðam engle. ic eom godes þinen: getimie me æfter þinum worde.
[007400 (286.143)],    Micel eaðmodnyss. wunode on hyre mode. þa ða heo þus clypode.
[007500 (286.144)],    Ne cwæð heo na ic eom godes moder. oððe ic eom cwenn ealles middaneardes. ac cwæð ic eom godes þinen.
[007600 (286.145)],    Swa swa us mynegað þæt halige gewrit þus cweðende.
[007700 (286.146)],    Þonne þu mære sy: geeaðmed þe sylfne on eallum þingum & þu gemetst gife: & lean mid gode.
[007800 (286.148)],    Heo cwæð to ðam engle getimige me æfter þinum worde.
[007900 (286.148)],    Þæt is gewurðe hit swa ðu segst þæt ðæs ælmihtigan godes sunu becume on minum innoðe. & mennisce edwiste of me genime: & to alysednysse middangeardes forðstæppe of me. swa swa brydguma of his brydbedde.
[008000 (286.152)],    Þus becom ure hælend on marian innoð. on ðisum dæge þe is gehaten:annuntiatio sanct [[../images/etail.gif]]marie. þæt is marian bodungdæg. gecweden: On ðam dæge bodade se heahengel: gabrihel þam clænum mædene. godes tocyme to mannum þurh hi & heo gelyfde þæs engles bodunge. & swa mid geleafan onfeng god on hyre innoðe. & hine bær. oð middewintres mæssedæg & hyne ða acende mid soðre menniscnysse: se ðe æfre wæs wuniende on godcundnysse mid his fæder. & mid þam halgum gaste. hi þry an god untodæledlic.
[008100 (286.160)],    Nu sægð se godspellere þæt maria ferde æfter þæs engles bodunge. to hire magan elisabeð: Seo wæs zacharian wif.
[008200 (286.161)],    Hi butu wæron rihtwise: & heoldon godes beboda untællice.
[008300 (286.162)],    Þa wæron hi buton cilde oð þæt hi wæron forwerede men: þa com se ylca engel gabrihel to zacharian. Six monðum ær þan þe he come to marian. & cydde þæt he sceolde be his ealdan wife sunu habban. Iohannem þone fulluhtere.
[008400 (286.166)],    Ða wearð he ungeleafful þæs engles bodungum.
[008500 (286.166)],    Se engel þa him cwæð to.
[008600 (286.167)],    Nu ðu nelt gelyfan minum wordum. beo ðu dumb oð þæt þæt cild beo acenned. & he ða adumbode on eallum þam fyrste for his ungeleaffulnysse.
[008700 (287.169)],    Nu com ða seo eadige maria to his huse. & grette his wif hyre magan elisabeð.
[008800 (287.170)],    Þa mid ðam þe ðæt wif gehyrde þæs mædenes gretinge. þa blissode þæt cild iohannes on his moder innoðe. & seo moder wearð afylled mid þam halgan gaste. & heo clypode to marian mid micelre stemne: & cwæð.
[008900 (287.173)],    Þu eart gebletsod betwux wifum: & gebletsod is se wæstm þines innoðes.
[009000 (287.174)],    Hu getimode me þæt mines drihtnes moder wolde cuman to me?
[009100 (287.175)],    Efne mid þam þe seo stemn þinre gretinge swegde on minum earum. ða blissode min cild on minum innoðe & hoppode ongean his drihtne. þe ðu berst on ðinum innoðe.
[009200 (287.178)],    Þæt cild ne mihte na ða gyt mid wordum his hælend gegretan: ac he gegrette hine mid blissigendum mode.
[009300 (287.179)],    Heo cwæð.
[009400 (287.180)],    Eadig eart ðu maria for ðan þe ðu gelyfdest þam wordum þe ðe fram gode gebodade wæron. & hit bið gefremmed. swa swa hit ðe gecyd wæs.
[009500 (287.183)],    Þa sang maria þærrihte þone lofsang þe we singað on godes circan æt ælcum æfensange.
[009600 (287.184)],Magnificat anima mea dominum: & forð oð ende.
[009700 (287.185)],    Þæt is min sawul mærsað drihten: & min gast blissað on minum halwendum gode: for ðan ðe he geseh þa eaðmodnysse his þinene.
[009800 (287.187)],    Efne nu for ði ealle mægða mancynnes. hatað me eadige & gesælige & godes mildheortnys is fram mægðe to mægðe: ofer ða þe hine ondrædað.
[009900 (287.189)],    He gefremode micele mihte on his strencðe. & tostencte þa modigan.
[010000 (287.190)],    He awearp þa rican. of setle. & he ahof þa eaðmodan.
[010100 (287.190)],    He gefylde þa hungrian mid his godum & he forlet þa rican idele.
[010200 (287.191)],    He underfeng his cnapan israhel. gemindig his mildheortnysse.
[010300 (287.192)],    Swa swa he spræc to urum fæderum. abrahame. & his ofspringe on worulda.
[010400 (287.194)],    Langsum hit bið þæt we ealne þisne lofsang ofertrahtnian: ac we willað scortlice oferyrnan þa digelystan word.
[010500 (287.195)],    God awearp þa rican of setle: þæt sind þa modigan. þe hi anhebbað ofer heora mæðe: & he ahof ða eaðmodan: Swa swa crist sylf cwæð on his godspelle: ælc þæra þe hine onhæfð: he sceal beon geeaðmet.
[010600 (288.198)],    & se ðe hine geeaðmet: he sceal beon ahafen.
[010700 (288.199)],    God gefylð þa hingrigendan mid his goodum. swa swa he sylf cwæð. Eadige beoð þa ðe sind ofhingrode & oflyste. rihtwisnysse: for ðan þe hi sceolon beon gefyllede mid rihtwisnysse.
[010800 (288.202)],    He forl [[../images/etail.gif]]t þa rican idele: þæt sind þa rican þa ðe mid modignysse. þa eorðlican welan lufiað swiðor þonne ða heofenlican.
[010900 (288.203)],    Fela ricra manna geðeoð gode þara þe swa doð. swa swa hit awriten is.
[011000 (288.204)],    Þæs rican mannes welan sind his saule alysednys.
[011100 (288.205)],    His welan beoð his saule alysednyss Gif he mid þam gewitendlicum gestreonum beceapað him þæt ece lif. & þa heofenlican welan mid gode.
[011200 (288.207)],    Gif he ðis forgimeleasað. & besett his hiht on ðam eorðlicum welan: þonne forlæt god hine idelne: & æmtine fram þam [[../images/etail.gif]]cum godnyssum.
[011300 (288.209)],    God underfeng his cnapan israhel.
[011400 (288.210)],    Mid þam naman sindon getacnode. ealle þa þe gode gehyrsumiað mid soðre eaðmodnysse.
[011500 (288.211)],    Þa he underfehð to his werode.
[011600 (288.212)],    Swa swa he spræc to urum fæderum abrahame. & his ofspringe on worulda.
[011700 (288.213)],    God behet þam heahfædere abrahame þæt on his cynne sceolde beon gebletsod eall mancyn.
[011800 (288.214)],    Of abrahames cynne asprang. seo gesælige maria. & of marian com crist æfter þære menniscnysse: & þurh criste beoð ealle þa geleaffullan gebletsode.
[011900 (288.216)],    Ne sind we na abrahames cynnes flæsclice. ac gastlice: swa swa se apostol paulus cwæð.
[012000 (288.218)],    Witodlice gif ge cristene sind. þonne beo ge abrahames ofspring. & yrfenuman æfter behate.
[012100 (288.219)],    Ðæt æftemyste word is þises lofsanges: on worulda: For ðan þe ure behat þe us god behet. þurhwunað a on worulda woruld buton ende.
[012200 (288.222)],    Uton gebiddan nu þæt eadige: & þæt gesælige mæden marian. þæt heo us geþingige to hyre agenum suna: & to hyre scyppende. hælende criste: se ðe gewylt ealra þinga mid fæder. & mid þam halgum gaste a on ecnysse. AMENN:
