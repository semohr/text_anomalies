id,text
[000100 (290.1)],DOMINICA PALMARVMCristes þrowung wæs gerædd nu beforan us. ac we wyllað eow secgan nu ærest hu he com to ðære byrig hierusalem: & genealæhte his agenum deaðe: & nolde þa þrowunge: mid fleame forbugan.
[000200 (290.5)],Cum adpropinquasset iesus iherosolimis. et reliqua.
[000300 (290.6)],    Se hælend ferde to ðære byrig hierusalem: & þa ða he genealæhte þære dune oliueti. þa sende he his twegen leorningcnihtas þus cweðende: gað to ðære byrig þe eow ongean. is: & ge gemetað þærrihte. getigedne assan. & his folan samod.
[000400 (290.9)],    Untigeað hi & lædað to me.
[000500 (290.10)],    Gif eow hwa wiðstande. secgað þonne þæt se hlaford heora behofað: & he sent hi eft agean.
[000600 (290.11)],    Hi ða eodon. & gemetton þone assan. & his folan. & woldon lædan to ðam hælende. þa cwæð þæs assan hlaford.
[000700 (290.13)],    To hwi untige ge þone assan?
[000800 (290.13)],    Hi cwædon swa swa him crist bebead.
[000900 (290.14)],    & gebrohton þone assan & his folan to ðam hælende. & wurpon heora reaf uppon þone folan. þe nan man ær ne bestrad. & se hælend rad uppon þam folan to ðære byrig hierusalem.
[001000 (290.16)],    Ðis gewitegode ær issaias se witega. þus cweðende.
[001100 (290.17)],    Secgað siones dehtre: Efne þin cynincg cymð to ðe. swiðe geþwære on assan ridende.
[001200 (290.18)],    Þa geaxode þæt geleaffulle folc binnon þære byrig. þæt se hælend him wæs toweard. þa eodon hi togeanes him: & wurpon heora reaf under þæs assan fet & bricgodon þam hælende.
[001300 (290.21)],    Sume heowon bogas of treowum & þa wurpon under þæs assan fet: & eodon þa sume beforan. sume bæftan. & hi ealle sungon: Sy hælu dauides bearne.
[001400 (291.23)],    Sy gebletsod israhela cyning: Se ðe com on godes naman.
[001500 (291.24)],    Beo sib on heofenum. & wuldor on heannysse.
[001600 (291.26)],    Ðam folce wearð cuð þæt se hælend arærde lytle ær lazarum of deaðe. se ðe læg stincende feower niht on byrgene: þa comon þa togeanes criste þe <geleaffulle> wæron mid þam wurðmynte swa we ær cwædon.
[001700 (291.29)],    Comon eac sume þa ungeleaffullan mid nanum wurðmynte: ac mid miclum graman: Swa swa iohannes se godspellere cwæð.
[001800 (291.30)],    Þæt ða heafodmenn þæs folces smeadon betwux him þæt hi woldon ofslean þone lazarum þe crist of deaðe awrehte. for ðan ðe manega þæs folces menn gelyfdon on þone halend þurh ðæs deadan mannes ærist.
[001900 (291.34)],    We wyllað nu fon on ðam trahte. þysre rædinge.
[002000 (291.34)],    Þa twegen leorninccnihtas þe crist sende æfter þam assan. hi getacnodon þa lareowas þe god sende manncynne to lærenne.
[002100 (291.36)],    Twegen hi wæron for ðære getacnunge þe lareow habban sceal.
[002200 (291.37)],    He sceal habban lare þæt he mage godes folc mid wisdome læran to rihtum geleafan: And he sceal mid godum weorcum þam folce wel bysnian & swa mid þam twam þingum. þæt is mid lare & godre gebysnunga þæt læwede folc gebige symle to godes willan.
[002300 (291.42)],    Se getigeda assa & his fola getacniað twa folc þæt is iudeisc. & hæþen.
[002400 (291.43)],    Ic cweðe hæðen. for ðy ðe eall mennisc wæs þa gyt wuniende on hæþenscipe. buton þam anum iudeiscan folce. þe heold þa ealdan .æ. on þam timan.
[002500 (291.45)],    Hi wæron getigede for ðan þe eal mancynn wæs mid synnum bebunden: Swa swa se witega cwæð.
[002600 (291.46)],    Anra gehwylc manna is gewriðen mid rapum his synna.
[002700 (291.47)],    Ða sende god his apostolas. & heora æftergengan to gebundenum mancynne. & het hi untigan. & to him lædan.
[002800 (291.49)],    Hu untigdon hi þone assan & þone folan?
[002900 (291.49)],    Hi bodedon þam folce rihtne geleafan. & godes beboda. & eac mid miclum wundrum heora bodunge getrymdon.
[003000 (292.51)],    Þa abeah þæt folc fram deofles þeowdome to cristes biggengum & wæron alysede fram eallum synnum. þurh þæt halige fulluht. & to criste gelædde.
[003100 (292.54)],    Assa is stunt nyten & unclæne & toforan oðrum nytenum ungesceadwis.
[003200 (292.55)],    & byrðenstrang.
[003300 (292.55)],    Swa wæron menn ær cristes tocyme. stunte. & unclæne þa ða hi þeoudon deofelgildum. & mislicum leahtrum: & bugon to ðam anlicnyssum þe hi sylfe wurhton: & him to cwædon: þu eart min god.
[003400 (292.58)],    And swa hwylce byrðena swa him deoful on besette. þa hi bæron.
[003500 (292.59)],    Ac þa ða crist com to mancynne: þa awende he ure stuntnysse to gerade: & ure unclænnysse: to clænum þeawum.
[003600 (292.61)],    Se getemeda assa hæfde getacnunge þæs iudeiscan folces. þe wæs getemed under þære ealdan .æ.
[003700 (292.62)],    Se wilda fola hæfde getacnunge ealles oðres folces þe wæs þa gyt hæðen & ungetemed: Ac hi wurdon getemede & geleaffulle þa ða crist sende his leorningcnihtas geond ealne middaneard. þus cweþende.
[003800 (292.65)],    Farað geond ealne middaneard: & lærað ealle þeoda. & fulgiað hi on naman þæs fæder: & þæs suna. & þæs halgan gastes.
[003900 (292.67)],    And beodað þæt hi healdon: Ealle þa beboda þe ic eow tæhte.
[004000 (292.69)],    Ðæra assena. hlaford: axode hwi hi untigdon his assan.
[004100 (292.69)],    Swa eac þa heafodmen gehwilces leodscipes. woldon þwyrlice wiðcweðan godes bodunge.
[004200 (292.71)],    Ac þa ða hi gesawon þæt ða bydelas gehældon þurh godes mihte healte. & blinde: & dumbum spræce forgeafon. & eac þa deadan to life arærdon. þa ne mihton hi wiðstandan þam wundrum. ac bugon ealle endemes to gode.
[004300 (292.74)],    Cristes leorningcnihtas cwædon: se hlaford behofað þæra assena & sent hi eft ongean.
[004400 (292.75)],    Ne cwædon hi na ure hlaford. ne þin hlaford. ac forðrihte hlaford.
[004500 (292.76)],    For ðan þe crist is ealra hlaforda hlaford. æigðer ge manna. ge ealra gesceafta.
[004600 (292.77)],    Hi cwædon he send hi eft ongean.
[004700 (292.78)],    We sint gemanode & gelaðode to godes rice ac we ne synd na genydde.
[004800 (292.79)],    Þonne we sind gelaðode: þonne sind we untigede.
[004900 (292.80)],    & þonne we beoð forlætene to urum agenum cyre. þonne bið hit swilce we beon agean asende.
[005000 (293.81)],    Godes mildheortnys is þæt we untigede syndon: Ac gif we rihtlice lybbað: þæt bið æigþer ge godes gyfu. Ge eac ure agen geornfulnyss.
[005100 (293.83)],    We sceolon symle biddan drihtnes fultum: for ðan þe ure agen cyre næfð nænne forðgang. buton he beo gefyrðrod þurh ðone ælmihtigan.
[005200 (293.86)],    Ne het crist him to lædan modigne stedan: Mid gyldenum gerædum gefrætwodne.
[005300 (293.87)],    Ac þone wacan assan. he geceas him to byrðre: For ðan þe he tæhte symle: eaðmodnysse. & þurh hine sylfne þa bysne sealde: & þus cwæð.
[005400 (293.89)],    Leorniað æt me þæt ic eom liðe: & swiðe eaðmod: & ge gemetað reste eowrum saulum.
[005500 (293.90)],    Ðis wæs gewitegod.
[005600 (293.90)],    Be criste. & ealle þa þincg ðe he dyde. ær ðan þe he to menn geboren wære.
[005700 (293.93)],    Sion is an dun: & heo is gecweden scawungstow: & hierusalem. sibbe gesihð.
[005800 (293.94)],    Siones dohtor is seo gelaðung geleaffulra manna. þe belimpð to ðære heofenlican hierusalem. on ðære is symle sibbe gesihð. buton ælcere sace: to ðære us gebrincð se hælend gif we him gelæstað.
[005900 (293.98)],    Cristes leorningcnihtas leidon heora reaf uppon þam assan. for ðan þe he nolde. on nacedum assan ridan.
[006000 (293.99)],    Reaf getacniað rihtwisnysse weorc: Swa swa se witega cwæð.
[006100 (293.100)],    Drihten: þine sacerdas sind ymbscrydde mid rihtwisnysse.
[006200 (293.101)],    Se nacoda assa bið mid reafum gesadelod. þonne se ydela mann bið mid wisra lareowa mynegungum. & gebysnungum to godes handa gefrætwad: & he þonne berð crist: Swa swa se apostol cwæð.
[006300 (293.104)],    Ge sind gebohte mid miclum wurðe: wuldriað for ði: & berað god on eowrum lichaman: God we berað on urum lichaman: for ðan þe we beoð tempel: & fætels þæs halgan gastes. gif we us wið fulum hleahtrum gescyldað.
[006400 (293.107)],    Be ðam cwæð se ylca apostol swiðe egeslice.
[006500 (293.108)],    Se ðe gewemð godes tempel God hyne fordeð.
[006600 (294.109)],    Se ðe ne bið godes tempel. he bið deofles tempel: & berð swiðe swære byrðene. on his bæce.
[006700 (294.111)],    We willað secgan eow sum byspel.
[006800 (294.111)],    Ne mæg nan man hine sylfne to cynge gedon ac þæt folc hæfð cyre to ceosenne þone to cyninge þe him sylfum licað.
[006900 (294.113)],    Ac syððan he to cyninge gehalgod bið. þonne hæfð he anweald ofer þam folce. & hi ne magon his geoc. of heora swyran asceacan.
[007000 (294.115)],    Swa eac gehwylc mann: hæfð agenne cyre. ær þan þe he syngie: hwæðer he wille fylian deofles willan. oððe wiðsacan.
[007100 (294.116)],    Þonne gif he mid deofles weorcum hine sylfne bebint. þonne ne mæg he mid his agenre mihte. hine unbindan. buton se ælmihtiga god. mid strangre handa his mildheortnysse hine unbinde.
[007200 (294.119)],    Agenes willan & agenre gymeleaste he bið gebunden. ac þurh godes mildheortnysse. he bið unbunden: gif he ða alysednysse eft æt gode gegearnað.
[007300 (294.122)],    Ðæt folc þe heora reaf wurpon under þæs assan fet þæt sind þa martyras þe for cristes geleafan sealdon heora agenne lichaman. to tintregum.
[007400 (294.124)],    Sume hi wæron on fyre forbærnde: Sume on sæ adrencte. & mid mislicum pinungum acwealde.
[007500 (294.125)],    And sealdon us bysne. þæt we ne sceolon for nanum ehtnyssum. oððe earfoðnyssum urne geleafan forlætan & fram criste bugan þe ma þe hi dydon.
[007600 (294.127)],    Menig man is cristen geteald on sibbe. þe wolde swiðe hraðe wiðsacan criste: gif him man bude þæt man bead þam martyrum. ac his cristendom nis na herigendlic. ac þæs mannes cristendom is heriendlic. se ðe nele for nare ehtnysse. bugan fram criste. ne for swurde: ne for fyre. ne for wætere. ne for hungre: ne for bendum: ac æfre hylt hys geleafan. mid godes herungum oð his lyfes ende.
[007700 (294.133)],    Þa ðæ þæra treowa bogas heowon. & mid þam cristes weig gedæfton. þæt sind þa lareowas on godes cyrcan. þe plucciað. þa cwydas þæra apostola: & heora æftergengena. & mid þam godes folce gewissiað to cristes geleafan. þæt hi beon gearwe to his færelde.
[007800 (295.137)],    Þæt folc þe criste beforan stop. & þæt ðe him filigde. ealle hi sungan.osanna filio dauid: þæt is on urum geþeode. Sy hælu. dauides bearne.
[007900 (295.139)],    Þa ðe criste beforan stopon. þa sind þa heahfæderas. & þa witegan. þe wæron. ær cristes flæsclicnysse.
[008000 (295.140)],    And þa ðe him bæftan eodon þæt sind þa ðe æfter cristes acennednysse: to him gebugon. & dæghwomlice bugað.
[008100 (295.142)],    And ealle hi singað ænne lofsang for ðan ðe we & hi ealle healdað ænne geleafan. swa swa petrus se apostol cwæð. þa ða he spræc be ðam heahfæderum. We gelyfað þæt we beon gehealdene þurh cristes gife. swa swa hi.
[008200 (295.146)],    Hi cwædon dauides bearne. for ðan þe crist is. þæs mæran cynecynnes dauides. æfter þære menniscnysse: Of ðan cynne wæs seo eadige maria his moder.
[008300 (295.148)],    Hi sungon. gebletsod is. se ðe com on godes naman.
[008400 (295.149)],    Se hælend com on godes naman. for ðan þe se heofenlica fæder hine asende us to alysednysse.
[008500 (295.150)],    And ealle ða wundra þe he worhte. on eallum he herede. & wuldrode his fæder naman.
[008600 (295.151)],    Si hælo dauides bearne on heannyssum.
[008700 (295.152)],    Þæs hælendes tocyme & his þrowung wæs halwendlic. ægðer ge mannum ge englum for ðan þe we geeacniað. heora werod. þe se feallenda deoful gewanode.
[008800 (295.154)],    Be þam cwæð se apostol paulus þæt sceoldon ealle heofenlice þing. & eorðlice. beon geetstaðolode on criste.
[008900 (295.157)],    Se hælend wæs wuniende binnan ðam temple. of þisum dæge oð nu on þunresdæig. & ægðer ge mid larum. ge mid wundrum. þæt folc tihte to soðfæstnysse. & to rihtum geleafan.
[009000 (295.159)],    Þa namon þa heafodmen. andan. ongean his lare. & syrewydon mid micelre smeagunge. hu hi mihton hine to deaðe gebringan.
[009100 (295.161)],    Ne mihte se deað him genealæcan gif he sylf nolde. ac he com to mannum to ðy. þæt he wolde. beon gehyrsum his fæder oð deað. & mancynn alysan fram þam ecan deaðe mid his hwilwendlicum deaðe.
[009200 (295.164)],    Þeahhwæðere ne nydde he na þæt iudeisce folc to his cweale. ac deoful hi tihte to ðam weorce. & god þæt geþafode to alysednysse ealles geleaffulles mancynnes.
[009300 (296.167)],    We habbað oft gesæd & git secgað þæt cristes rihtwisnys. is swa micel þæt he nolde niman mancynn. neadunga of ðam deofle buton he hit forwyrhte.
[009400 (296.169)],    He hit forwyrhte þa ða he tihte þæt folc to cristes cweale þæs ælmihtigan godes.
[009500 (296.170)],    & þa þurh his unsceððian deaðe wurdon we alysede: fram þam ecan deaðe. gif we us sylfe ne forpærað.
[009600 (296.171)],    Þa getimode þam reðan deofle. swa swa deð þam grædian fisce. þe gesihð þæt æs. & ne gesihð þone angel. þe on ðæm æse sticað: bið þonne grædig þæs æses. & forswylcð þone angel forð mid þam æse.
[009700 (296.175)],    Swa wæs þam deofle. he geseh þa mennyscnysse on criste. & na ða godcundnysse: Þa sprytte he þæt iudeisce folc to his slege. & gefredde þa ðone angel cristes godcundnysse þurh þa he wæs. to deaðe aceocod. & benæmed ealles mancynnes þara þe on god belyfað.
[009800 (296.179)],    Næs na cristes þrowung gefremmed on ðisum dæge. ac þa feower godspelleras awriton his þrowunga on feower gesetnyssum: þa ane we rædað nu todæg. & þa oðre on ðysre wucan.
[009900 (296.181)],    Þa Iudei genamon hine on frigeæfen. & heoldon hine þa niht. & þæs on merien hi hine gefæstnodon. on rode mid feower næglum. & mid spere gewundedon.
[010000 (296.184)],    & þa ymbe nontid þa ða he forðferde. þa comon twegen gelyfede menn. ioseph. & nichodemus. & bebyrigdon his lic. ær æfene. on niwre þryh. mid deorwurðum reafum bewunden. & his lic læg on byrigene þa sæterniht: & sunnanniht. & seo godcundnyss wæs on þære hwile on helle. & gewrað þone ealdan deoful. & him of anam adam þone frumsceapenan mann. & his wif euan. & ealle ða þe of hyra cynne gode ær gecwemdon. þa gefredde se deoful þone angel þe he ær grædelice forswealh.
[010100 (297.191)],    And crist aras of deaðe on þone easterlican sunnandæg þe nu bið for syfan nihton.
[010200 (297.192)],    Be ðam is gelimplicor þonne mare to reccenne þonne nu sy.
[010300 (297.193)],    Ac uton nu sprecan be ðises dæges wurðmynte.
[010400 (297.195)],    Se gewuna stent on godes cyrican þurh lareowum geset. þæt gehwær on godes gelaþunge se sacerd bletsian scule palmtwigu on ðisum dæge: & hi swa gebletsode þam folce dælan: & sceolon þa godes þeowas singan þone lofsang þe ðæt Iudeisce folc sang togeanes criste þa ða he genealæhte his þrowungæ.
[010500 (297.199)],    We geefenlæcað þam geleaffullum of ðam folce: mid þysre dæde. for ðan þe hi bæron palmtwigu mid lofsange togeanes þam hælende.
[010600 (297.201)],    Nu sceole we healdan urne palm. oð þæt se sangere onginne þone offringsang. & geoffrion þonne gode þone palm: for ðære getacnunge.
[010700 (297.203)],    Palm getacnað sige.
[010800 (297.203)],    Sigefæst wæs crist þa ða he ðone miclan deoful oferwan: & us generode.
[010900 (297.204)],    And we sceolon beon eac sigefæste þurh godes mihte: Swa þæt we ure unþeawas. & ealle leahtras. & þone deoful oferwinnan & us mid godum weorcum geglengan: & on ende ures lifes betæcan gode þone palm þæt is ure sige: & þancigan him georne. þæt we þurh his fultume. deoful oferwunnon. þæt he us beswican ne mihte.
[011000 (297.210)],    Synfulra manna deað is yfel & earmlic: for þan þe hi farað of þisum scortan life to [[../images/etail.gif]]cum pinungum.
[011100 (297.211)],    And rihtwisra manna deað is deorwyrðe: for ði. þonne hi geendiað þis geswincfulle lif: þonne beoð hi gebrohte to ðam ecan life: & bið þonne swilce heora ende beo angin. for ðan þe hi ne beoð na deade: ac beoð awende of deaðe to life.
[011200 (297.215)],    Se lichama þe is þære saule reaf. andbidað þæs miclan domes & þeah he beo to duste formolsnod. god hine arærð. & gebrincð togædere saule & lichaman. to ðam ecan life. & bið þonne gefylled cristes behat. þe ðus cwæð.
[011300 (298.218)],    Þonne scinað þa rihtwisan. Swa swa sunne. on heora fæder rice: Se ðe leofað & rixað a butan ende.
[011400 (298.220)],    AMENN.
