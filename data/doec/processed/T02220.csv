id,text
[000100 (299.1)],DOMINICA PASC<../images/etail-uppercase.gif>. Maria magdalene et maria iacobi. et reliqua.
[000200 (299.3)],    Oft ge gehyrdon ymbe ðæs hælendes ærist. hu he on þisum dæge of deaðe aras: ac we wyllað eow myningean. þæt hit ne gange eow of gemynde.
[000300 (299.6)],    Ða ða crist bebiriged wæs. þa cwædon þa Iudeiscan. to heora ealdermen pilate.
[000400 (299.7)],    La leof se swica þe her ofslegen is cwæð gelomlice þa ða he on life wæs. þæt he wolde arisan of deaðe on ðam þriddan dæge.
[000500 (299.9)],    Bebeod nu for ði besittan his birigene oð ðone þriddan dæig: þe læs þe his leorningcnihtas cumon & forstelan his lic. & secgan þam folce þæt he of deaðe arise: þonne bið þæt gedwyld. wyrse þonne þæt oðer wære.
[000600 (299.12)],    Þa andwyrde se ealdorman pilatus.
[000700 (299.12)],    Ge habbað weardas. farað to & healdað.
[000800 (299.13)],    Hi ða ferdon to: & mearcodon ða þruh mid insegle. & besæton þa birgine.
[000900 (299.15)],    Þa beheold maria þæs hælendes moder. & þa wimmen þe hyre mid wæron: hwær he bebiriged wæs. & eodon ða ongean to ðære birig & seo magdalenisce maria & maria. iacobes moder bohton deorwyrðe sealfe þe bið geworht to smyrigenne deadra manna lic mid. þæt hi scolon late rotian. & eodon ða ða wimmen on þisum dæge on ærnemerien. & woldon his lic behwyrfan. swa hit þær gewunlic wæs on ðære þeode.
[001000 (300.21)],    Þa cwædon þa wif betwux him.
[001100 (300.21)],    Hwa sceal us awilian þone stan of ðære þyrih.
[001200 (300.22)],    Se stan is ormætlice micel.
[001300 (300.22)],    Þa ða hi þis spræcon. þa wearð færlice micel eorðstyrung: & godes engel fleah of heofenum to ðære birgene. & awylte þone stan aweig. & gesæt him uppon þam stane.
[001400 (300.25)],    Þa wæs þæs engles wlite swilce liget: & his reaf swa hwit swa snaw.
[001500 (300.26)],    Þa wurdon þa weardmen afyrhte. & feollon adune swilce hi deade wæron.
[001600 (300.27)],    Þa cwæð se engel to þam wifum: ne bio ge ofdrædde: Ic wat þæt ge secað þone hælend þe wæs on rode gefæstnod: nis he her: he aras of deaðe. swa swa he eow ær sæde.
[001700 (300.29)],    Cumað & sceawiað his birigene þær he on læg. þe nu is æmtig. Gað nu ongean to his leorningcnihtum & secgað him þæt crist aras of deaðe. & he cymð to him on ðam earde þe is gehaten galilea: Secgað þæt hi cumon him þærtogeanes. þær hi hine geseoð swa swa he him behet ær ðam þe he þrowade.
[001800 (300.34)],    Þa lagon ða scytan innon þære byrgene. þe he mid bewunden wæs. & þa wif gecyrdon þa to cristes leorningcnihtum: Mid miclum ege & mid micelre blisse. & woldon him cyþan cristes ærist.
[001900 (300.37)],    Þa mid ðam þa gemetton hi crist. & he hi gegrette. & hi feollon to his fotum.
[002000 (300.38)],    Ða cwæð se hælend him to.
[002100 (300.38)],    Farað. & cyþað minum gebroðrum. þæt hi cumon togeanes me on ðam lande galilea. þær hi geseoð me.
[002200 (300.39)],    Þa mid þam þe ða wif eodon þa comon þa weardmenn. & cyddon þæt crist aras of deaðe.
[002300 (300.41)],    Þa namon þa heafodmen þa weardas on sunderspræce & sealdon him micelne sceat to ði þæt hi scoldon secgan þæt cristes lic him wære forstolen ða hwile þe hi sl<../images/etail.gif>p fornam. & þa wearð þæt cuð geond eall Iudea land. þæt ða weardas þone scet namon æt ðam heafodmannum. & þæt crist aras of deaðe.
[002400 (300.46)],    We cweðað nu gif hwa his lic forst<../images/etail.gif>le: nolde he hine unscrydan: for ðan þe stale ne lufað nane yldinge.
[002500 (300.47)],    Crist wearð æteowed on ðam ylcan dæge. Petre. & oðrum twam his leorninccnihtum & hi gefrefrode.
[002600 (301.49)],    Þa æt nehstan com se hælend to his leorningcnihtum. þær hi gegaderode wæron. & cwæð him to.
[002700 (301.50)],    Sy sib betwux eow.
[002800 (301.50)],    Ic hit eom. ne beo ge na afyrhte.
[002900 (301.51)],    Ða wurdon hi afærede. & wendon þæt hit sum gast wære.
[003000 (301.52)],    Þa cwæð he him to: hwi synd ge afærede. & mislice þencað be me.
[003100 (301.53)],    Sceawiað mine handa. & mine fet. þe wæron mid næiglum þurhdrifene.
[003200 (301.54)],    Grapiað & sceawiað gif ic gast were þonne næfde ic flæsc. & ban: Swa swa ge geseoð þæt ic hæbbe.
[003300 (301.55)],    Þa ða he þis cwæð. þa æteowde he him ægðer ge handa: ge fet: ge sidan. þe he on gewundod wæs.
[003400 (301.57)],    Þa wæs heora mod mid micelre wundrunga. & blisse ofernumen.
[003500 (301.58)],    Þa cwæð se hælend him eft to.
[003600 (301.58)],    Hæbbe ge her ænig þincg þe to etenne is?
[003700 (301.59)],    Þa brohton hi him gebrædne fisc. & sumne dæl huniges: & he æt þa beforan him. & sealde him his lafe þus cweðende.
[003800 (301.60)],    Þis ic sæde eow ær minre þrowunge: hit is nu gefylled be me.
[003900 (301.61)],    Swa swa seo ealde æ. & witegan be me awriton.
[004000 (301.62)],     & he ða him forgeaf andgit þæt hi mihton þa gewritu tocnawan: & cwæð þa gyt.
[004100 (301.63)],    Þus wæs gewriten be me. þæt ic þrowian scolde: & arisan of deaðe on ðam þriddan dæge: And sceal beon gebodod on minum naman dædbot. & synna forgifenyss: on eallum þeodum.
[004200 (301.67)],    Se hælend wearð þa gelomlice æteowod his leorningcnihtum: & hi gewissode to ðære lare & to þam geleafan. hu hi eallum mancynne tæcan scoldon. & on ðam feowertigoðan dæge his æristes he astah lichamlice to heofenum to his fæder.
[004300 (301.70)],    Ac we habbað nu micele maran endebyrdnysse þære cristesbec gesæd: þonne ðis dægðerlice godspel: behæfð: for trymmynge eowres geleafan.
[004400 (301.72)],    Nu wille we eow gereccan þæs dægðerlican godspelles traht. æfter þæs halgan papan gregories trahtnunge.
[004500 (301.75)],    Mine gebroðra þa leofostan ge gehyrdon. þæt ða halgan wif. þe drihtne on life filigdon: comon to his birgene mid ðære deorwyrðan <sealfe>. & þone þe hi lufedon on life: þam hi woldon deadum mid menniscre gecnyrdnysse þenian.
[004600 (302.78)],    Ac þeos dæd getacnað sum ðing to donne: on godes gelaðunge.
[004700 (302.79)],    We ðe gelyfað cristes æriste: we cumað gewislice to his byrgene: mid deorwurðre sealfe: Gif we beoð gefyllede mid bræðe haligra mihta: & gif we mid hlisan godra weorca urne drihten secað.
[004800 (302.82)],    Þa wif þe ða sealfa brohton hi gesawon englas. for ðan ðe ða geseoð þa heofenlican englas: þa ðe mid bræðum godra weorca. gewilniað þæs uplican færeldes.
[004900 (302.85)],    Se engel awylte þæt hlid of ðære ðryh. na þæt he criste utganges rymde. ac he geswutelode mannum. þæt he arisen wæs.
[005000 (302.86)],    Se ðe com deaðlic to ðisum middangearde. acenned þurh beclysedne innoð þæs mædenes. Se ylca butan tweon. ða ða he aras undeaðlic. mihte belocenre ðrih. faran of middangearde.
[005100 (302.89)],    Se engel sæt on ða swiðran healfe: þære byrgene.
[005200 (302.90)],    Seo swyðre hand getacnað þæt ece lif: & seo wynstre ðis andwearde lif.
[005300 (302.91)],    Rihtlice sæt se engel on ða swyðran hand for ðan þe he cydde. þæt se hælend hæfde þa oferfaræn þa brosnunga þises &werdan lifes: & wæs þa wuniende on ecum þingum undeadlic.
[005400 (302.93)],    Se bydel wæs ymbscryd. mid scinendum reafum for ðan ðe he bodade þa blisse þisre freolstide: & ure mærða.
[005500 (302.95)],    Hwæðer cweðe we þe ure þe ðæra engla?
[005600 (302.96)],    We cweðað soðlice. æigðer ge ure. ge heora.
[005700 (302.96)],    Þæs hælendes ærist is ure freolstid & blis: for ðan ðe he gelædde us mid his æriste to ðære undeadlicnysse. þe we to gesceapene wæron.
[005800 (302.98)],    His ærist wæs þæra engla blis. for ðan þe god gefylð heora getæl þonne he us to heofonan gebrincð.
[005900 (302.101)],    Se engel gehyrte þa wif. þus cweðende.
[006000 (302.101)],    Ne beo ge afyrhte: Swilce he swa cwæde: Forhtian þa ðe ne lufiað engla tocyme: beon ða ofdrædde þa ðe synd ofsette mid flæsclicum lustum: & nabbað nænne hiht to engla werede.
[006100 (303.104)],    Hwi forhtige ge. ge ðe geseoð eowre geferan.
[006200 (303.105)],    His wlite wæs swilce liget: & his reaf swa hwit swa snaw.
[006300 (303.105)],    Soðlice on ligette is oga: & on snawe liðnes þære beorhtnysse.
[006400 (303.106)],    Rihtlice wæs se bydel cristes æristes swa gehiwod: for ði þonne he cymð to ðam miclan dome þonne bið he swiðe egefull þam synfullum: & swyðe liðe þam rihtwisan.
[006500 (303.109)],    He cwæð ge secað þone hælend: he aras: nis he her.
[006600 (303.110)],    He næs þa lichamlice on ðære birgene: Se ðe æghwær bið þurh his godcundan mihte.
[006700 (303.111)],    Þær læg þæt reaf bæftan þe he mid bewunden wæs: for ðan þe he ne rohte þæs eorðlican reafes syððan he of deaðe aras.
[006800 (303.113)],    Ðeah man deadne mannan mid reafe bewinde: ne arist þæt reaf na ðe raðor eft mid þam men: ac he bið mid þam heofenlicum reafe gescryd æfter his æriste.
[006900 (303.116)],    Wel is gecweden be ðam hælende: þæt he wolde cuman togeanes his geferum on galilea.
[007000 (303.117)],    Galilea is gecweden oferfæreld.
[007100 (303.117)],    Se hælend wæs þa afaren fram þrowunge. to æriste. fram deaðe. to life. fram wite to wuldre.
[007200 (303.119)],    And gif we farað fram leahtrum to halgum mægnum. þonne mote we geseon þone hælend æfter urum færelde of þisum life.
[007300 (303.120)],    Twa lif sind soðlice. þæt an we cunnon. þæt oðer us wæs uncuð ær cristes tocyme.
[007400 (303.122)],    Þæt an lif is deaðlic: þæt oðer undeaðlic.
[007500 (303.122)],    Ac se hælend com & underfeng þæt an lif. & geswutelode þæt oðer: þæt an lif he æteowde mid his deaðe. & þæt oðer mid his æriste.
[007600 (303.124)],    Gif he us deadlicum mannum ærist & þæt ece lif behete: & þeahhwæðere nolde hit þurh hine sylfne geswutelian. hwa wolde þonne his behatum gelyfan?
[007700 (304.126)],    Ac þa ða he man beon wolde. þa gemedemode he hine sylfne. eac to deaðe: Agenes willan: & he aras of deaðe þurh his godcundan mihte: & geswutelode þurh hine sylfne þæt þæt he us behet.
[007800 (304.130)],    Nu cwyð sum man on his geþance: eaðe mihte he arisan of deaðe for ðan þe he is god: ne mihte se deað hine gehæftan. gehyre se mann þe ðis smeað. &sware his smeagunge.
[007900 (304.132)],    Crist forðferde ana on ðam timan. ac he ne aras na ana of deaðe: ac aras mid miclum werode.
[008000 (304.133)],    Se godspellere matheus awrat on cristesbec. þæt manega halige men þe wæron on ðære ealdan .æ. forðfarene: þæt hi arison mid criste: & þæt sædon gehwilce wise lareowas. þæt hi habbað gefremod heora ærist to ðam ecan life: swa swa we ealle don sceolon. on ende þisre worulde.
[008100 (304.138)],    Þa lareowas cwædon þæt ða aræredan men. næron soðlice gewitan cristes ærist<../images/etail.gif>s: gif hi næron ecelice arærde.
[008200 (304.139)],    Nu sind aswæscte ealle geleaflæstu: þæt nan man ne sceal ortruwian be his agenum æriste.
[008300 (304.141)],    Þonne se godspellere awrat þæt fela arison mid criste. þe wæron anfealde men þeah ðe crist god sy.
[008400 (304.143)],    Nu cwæð gregorius se trahtnere. þæt him come to gemynde hu ða Iudeiscan clypodon be criste þa ða he wæs on ðære rode gefæstnod.
[008500 (304.145)],    Hi cwædon.
[008600 (304.145)],    Gif he sy israhela cyning. þonne astige he nu of ðære rode. & we gelyfað on hine.
[008700 (304.146)],    Gif he þa of þære rode astige: & nolde heora hosp forberan. þonne buton twyn ne sealde he us nane bysne his geþyldes.
[008800 (304.148)],    Ac he abad hwon. & forbær heora hosp & hæfde geðyld.
[008900 (304.149)],    Ac se ðe nolde of þære rode abrecan. se aras of ðære byrgene.
[009000 (304.149)],    Mare wundor wæs þæt he of deaðe aras: þonne he cucu of ðære rode abræce.
[009100 (305.151)],    Mare miht wæs þæt he ðone deað mid his ariste tobræc. þonne he his lif geheolde: of ðære rode astigende.
[009200 (305.152)],    Ac þa ða hi gesawon þæt he ne astah of ðære rode for heora hospum: ac þær on deaðes gebad: þa gelyfdon hi þæt he oferswyðed wære. & his nama adwæsced. ac hit gelamp swa: þæt of ðam deaðe sprang his nama geond ealne middaneard.
[009300 (305.156)],    Ða wearð heora bliss awend to ðam mæstan sare: for ðan þe heora sorh bið endeleas.
[009400 (305.158)],    Þas þing getacnode se stranga samson: Se hæfde fæhðe to ðam folce þe is gehaten philistei: þa getimode hit þæt he becom to heora byri. þe wæs gaza gehaten.
[009500 (305.160)],    Þa wæron þa filistei swiðe bliðe. & imbsæton þa buruh.
[009600 (305.161)],    Ac se stranga samson aras on midre nihte: & gelæhte þa burhgeatu & abær hi uppon anre dune. to bismre his gefan.
[009700 (305.163)],    Se stranga samson getacnode crist. Seo burh gaza getacnode helle. & þa philistei hæfdon Iudeisces folces getacnunge. þe besæton cristes byrgene.
[009800 (305.165)],    Ac se samson nolde gan ydel of þære byrig. ac he abær þa gatu up to ðære dune: For ðan þe ure hælend crist tobræc hellegatu. & generode adam & euan & his gecorenan of heora cynne. and freolice of deaðe aras & hi samod: & astah to heofonum. þa manfullan he let beon bæftan to þam ecum witum & is nu hellegeat belocen rihtwisum mannum. & æfre open unrihtwisum.
[009900 (305.171)],    Ungesælig wæs þæt Iudeisce folc. þæt hi swa ungeleaffulle wæron.
[010000 (305.172)],    Ealle gesceafta oncneowon heora scyppend. buton þam iudeiscan anum. heofonas oncneowon cristes acennednysse for ðan ða ða he acenned wæs þa wearð gesewen niwe steorra.
[010100 (305.174)],    Sæ. oncneow crist. þa ða he eode mid drigum fotum uppon hire yðum.
[010200 (306.175)],    Eorðe oncneow. þa ða heo eal bifode on cristes æriste.
[010300 (306.176)],    Seo sunne oncneow. þa ða heo wearð aþystrod on cristes þrowunge: fram middæge oð non.
[010400 (306.177)],    Stanas oncneowon þa ða hi toburston on heora scyppendes forðsiðe.
[010500 (306.178)],    Hel oncneow crist. þa ða heo forlet hyre hæftlingas ut þurh ðæs hælendes hergunge.
[010600 (306.180)],    & þa heardheortan Iudei þeah þurh eallum þam tacnum noldon gebugan mid geleafan to ðam mildheortan hælende: se ðe wile eallum mannum gehelpan on hyne gelyfendum.
[010700 (306.183)],    Ac uton we gelyfan þæt god fæder wæs æfre buton anginne: & æfre wæs se sunu of ðam fæder acenned. for ðan þe he is se wisdom & miht þe se fæder ealle gesceafta þurh gesceop: & hi ealle wurdon geliffæste þurh þone halgan gast. se ðe is willa & lufu þæs fæder & þæs suna. hi þry an god untodæledlic: on anre godcundnysse wuniende. hi ealle gelice mihtige. for ðon swa hwæt swa læsse bið. & unmihtigre þæt ne bið na god.
[010800 (306.189)],    Ac se fæder sende þone sunu to ure alysednysse. & he ana underfeng þa menniscnysse. & þrowade deað. be his agenum willan. & aras of deaðe on þisum dæge: & astah to heofonum on ðam feowertigeðon dæge: his æristes: ætforan manegra manna gesihðe: & rixað mid ðam ælmihtigum fæder: & þam halgum gaste. Nu & a on ecnysse AMENN.
