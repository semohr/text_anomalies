id,text
[000100 (313.1)],DOMINICA SECVNDA POST PASCA. Ego sum pastor bonus. et reliqua.
[000200 (313.3)],    Þis godspel þe nu geræd wæs. cwyð þæt se hælend cwæde be him sylfum. Ic eom god hyrde: Se goda hyrde sylð his agen lif for his sceapum.
[000300 (313.5)],    Se hyra. se ðe nys riht hyrde. he gesihð þone wulf cuman. & he forlæt þe sceap & flihð.
[000400 (313.6)],    & se wulf sum gelæcð. & þa oðre tostencð.
[000500 (313.7)],    Se hyra flyhð for ðon þe he is hyra. & þa sceap ne belimpað to him.
[000600 (313.7)],    Ic eom god hyrde & ic oncnawe mine scep. & hi oncnawað me: Swa swa min fæder me oncnæwð & ic hine.
[000700 (313.9)],    And ic sylle min agen lif. for minum sceapum.
[000800 (313.10)],    Ic hæbbe eac oðre scep þe ne sind na of ðisre eowde. & þa ic sceal lædan. & hi gehyrað mine stemne. & bið an eowed. & an hyrde.
[000900 (313.13)],    Crist is god gecyndelice & soðlice nis nan þing god buton gode anum.
[001000 (313.14)],    Gif ænig gesceaft is god þonne is seo godnys of ðam scyppende: Se ðe is healice god.
[001100 (313.15)],    He cwæð se goda hyrde sylð his agen lif for his sceapum.
[001200 (313.16)],    Ure alysend is se goda hyrde. & we cristene menn. synd his scep: And he sealde his agen lif for ure alysednysse.
[001300 (313.17)],    He dyde swa swa he manede. & mid þam he geswutelode hwæt he bebead. God hyrde wæs petrus. & god wæs paulus. & gode wæron þa apostoli þe heora lif sealdon for godes folce. & for rihtum geleafan ac heora godnys wæs of ðam heafde þæt is crist þe is heora heafod. & hi sind his lima.
[001400 (314.23)],    Ælc biscop & ælc lareow is to hyrde geset godes folce: þæt hi sceolon þæt folc wið þam wulfe gescyldan.
[001500 (314.24)],    Se wulf is deoful: þe syrwð ymbe godes gelaðunge: & cepð hu he mage cristenra manna saula mid leahtrum fordon þonne sceal se hyrde þæt is se biscop oððe oðer lareow wiðstandan þam reðan wulfe: Mid lare & mid gebedum.
[001600 (314.27)],    Mid lare he sceal him tæcan þæt hi cunnon. hwæt deoful tæhð mannum to forwyrde: & hwæt god bebyt to gehealdenne: For begeate þæs ecan lifes.
[001700 (314.30)],    He sceal him fore gebiddan þæt god gehælde þa strangan. & gehæle ða untruman.
[001800 (314.31)],    Se bið to strangum geteald: se þe wiðstent deofles lare.
[001900 (314.32)],    Se bið untrum: se ðe on leahtrum fylð.
[002000 (314.32)],    Ac se lareow bið unscyldig gif he þæt folc mid lare gewissað: & him wið god geþingað.
[002100 (314.34)],    Ða twa þing he sceal þam folce don & eac mid his agenum oðrum gehelpan.
[002200 (314.35)],    And gif hit swa getimað his agen lif syllan for ðæs folces hreddinge.
[002300 (314.37)],    Se hyra flyhð: þonne he þone wulf gesihð.
[002400 (314.37)],    Se his hyra & na hyrde se ðe bið begriwen on woruldþingum: & lufað þone wurðmynt. & þa ateoriendlican [[../images/etail.gif]]dlean. & næfð innwerdlice lufe to godes sceapum.
[002500 (314.39)],    He cepð þara sceatta. & blissað on ðam wurðmynte. & hæfð his mede for þysum life. & bið bescyred þære ecan mede.
[002600 (314.41)],    Nast ðu hwa bið hyra: hwa hyrde ær ðan ðe se wulf cume: ac se wulf geswutolað mid hwylcum mode he gymde þæra sceapa.
[002700 (314.43)],    Se wulf cymð to ðam sceapum. & sume he abit sume he tostencð.
[002800 (314.44)],    Þonne se reða deoful: tihð þa cristenan men sume to forlire: sume he ontendt to gitsunge: Sume he arærð to modignysse: & sume he þurh graman totwæmð: & mid mislicum costnungum gastlice ofslyhð.
[002900 (314.47)],    Ac se hyra ne bið naðor ne mid ware ne mid lufe astyred: ac flyhð for ðan þe he smeað ymbe ða woruldlican hyðða & læt to gymeleaste þæra sceapa lyre.
[003000 (315.49)],    Ne flihð he na mid lichaman: ac mid mode.
[003100 (315.50)],    He flihð for ðan þe he ges [[../images/etail.gif]]h. unrihtwisnysse: & suwade.
[003200 (315.51)],    He flihð for ðan ðe he is hyra: & na hyrde: swilce hit swa gecweden sy: ne mæg se standan ongean fræcednyssa þæra sceapa: Se ðe ne gymð þæra sceapa mid lufe: ac tylað his sylfes. þæt is þæt he lufað þa eorðlican gestreon. & na godes folc.
[003300 (315.55)],    Wulf bið eac se unrihtwisa rica. þe bereafað þa cristenan. & þa eaðmodan mid his ricceter [[../images/etail.gif]]ofsit: Ac se hyra oððe se medgilde ne gedyrstlæhð þæt he his unrihtwisnysse wiðstande þæt he ne forleose his wurðmynt & þa woruldlican gestreon þe he lufað swiðor þonne þa cristenan menn.
[003400 (315.59)],    Be þysum awrat se witega ezechiel: þus cweðende.
[003500 (315.60)],    Ge. hyrdas gehyrað godes word.
[003600 (315.60)],    Mine sceap sind tostencte þurh eowre gimeleaste: & sind abitene: Ge cariað ymbe eowerne bigleofan: & na ymbe þæra scapa: for ði ic wylle ofgan þa scep æt eowerum handum. & ic do þæt ge geswicað þare wican: & ic wylle ahreddan mine [[../images/etail.gif]]owde wið eow.
[003700 (315.64)],    Ic sylf wylle gadrian mine sc [[../images/etail.gif]]p þe wæron tostencte. & ic wille hi healdan on genihtsumre læse.
[003800 (315.65)],    Þæt þæt losode. þæt ic wylle secan. & ongean lædan.
[003900 (315.66)],    Þæt þæt alefed wæs. þæt ic gehæle.
[004000 (315.66)],    Þæt untrume ic wylle getrymman: & þæt strange gehealdan. & ic hi læswige on dome & on rihtwisnysse.
[004100 (315.69)],    Þas word spræc god þurh þone witegan ezechihel: be lareowum. & be his folce.
[004200 (315.70)],    Ge sceolon beon geornfulle to eower agenre þearfe: þeah hit swa getimige þæt se lareow gimeleas beo & doð swa swa crist tæhte.
[004300 (315.72)],    Gif se lareow wel tæce. & yfele bysnige: doð swa swa he tæhð. & na be ðam þe he bysnað.
[004400 (315.73)],    Se hælend cwæð be him. ic eom god hyrde. & ic oncnawe mine scep.
[004500 (315.74)],    & hi oncnawað me.
[004600 (315.74)],    Þæt is ic lufige hi. & hi lufiað me.
[004700 (315.75)],    Se ðe ne lufað soðfæstnysse: ne oncneow he na git god.
[004800 (315.75)],    Ac behealde ge: hwæðer ge synd godes sc [[../images/etail.gif]]p: hwæðer ge hine git oncneowon. Hwæðer ge mid soðfæstnysse hyne lufiað.
[004900 (315.77)],    He cwæð swa swa min fæder oncnæwð me. & ic oncnawe hine. & ic sylle min agen lif for minum sceapum.
[005000 (316.79)],    He oncnæwð his fæder þurh hine sylfne: & we oncnawað þurh hine.
[005100 (316.80)],    Mid þære lufe þe he wolde for mancynne sweltan: mid þære he cydde hu miclon he lufað his fæder.
[005200 (316.82)],    He cwæð ic hæbbe oðre scep. þe ne synt na of þyssere eowde.
[005300 (316.82)],    & þa ic sceal lædan. & hi gehyrað mine stemne. & sceal beon an eowd. & an hyrde.
[005400 (316.84)],    Þis he spræc on Iudea lande: þær wæs an eowd. of ðam mannum þe on god belyfdon. on ðam leodscype.
[005500 (316.85)],    Þa oðre scep syndon þa ðe of eallum oðrum eardum to gode bugað.
[005600 (316.86)],    & crist hi gebrincð ealle to anre eowde: on ðam ecan life.
[005700 (316.87)],    Manega synd hyrdas under criste: & þeahhwæðere he is ana heora ealra hyrde: Se ðe leofað & ricxað mid fæder. & mid halgum gaste. a. on ecnysse. AMENN.
