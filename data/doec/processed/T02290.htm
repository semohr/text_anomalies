id,text
[000100 (335.1)],FERIA IIII DE FIDE CATHOLICA.ælc cristen man sceal æfter rihte cunnan ægþer ge hispater nosterge his credan.
[000200 (335.3)],    Mid þampater nostrehe sceal hine gebiddan. mid þam credan he sceal his geleafan getrymman.
[000300 (335.4)],    We habbað gesæd ymbe þætpater nosternu we wyllað secgan eow þone geleafan þe on þam credan stent. swa swa se wisa augustinus be þære halgan þrynnysse trahtnode.
[000400 (335.7)],    An scyppend is ealra þinga gesewenlicra & ungesewenlicra. & we sceolon on hine gelyfan. for þan ðe he is soð god. & an ælmihtig. se þe næfre ne ongan ne angin næfde ac he sylf is anginn. & he eallum gesceaftum anginn & ordfruman forgeaf þæt hi beon mihton & þæt hi hæfdon agen gecynd swa swa hit ðære godcundlican fadunge gelicode.
[000500 (335.12)],    Englas he worhte. þa sind gastas. & nabbað nænne lichaman.
[000600 (335.13)],    Men he gescop mid gaste & mid lichaman.
[000700 (335.13)],    Nytenu. & deor: fixas. & fugelas: he gesceop on flæsce buton sawle.
[000800 (335.14)],    Mannum he sealde uprihtne gang: þa nytenu he let gan alotene.
[000900 (335.15)],    Mannum he forgeaf hlaf to bigleofan. & þam nytenum gærs.
[001000 (335.17)],    Nu mage ge broðru understandan gif ge willað þæt twa þing sindon an is scyppend oðer is gesceaft.
[001100 (335.18)],    He is scyppend se ðe gesceop. & geworhte ealle ðing of nahte.
[001200 (335.19)],    Ðæt is gesceaft þæt se soþa scyppend gesceop. þæt sind ærest. heofenas & englas. þe on heofenum wuniað. & syððan þeos eorðe mid eallum ðam ðe hire on eardiað. & sæ mid eallum þam ðe hire on swymmað. nu ealle ðas þing sind mid anum naman genemnode gesceaft.
[001300 (336.23)],    Hi næron æfre wuniende ac god hi gesceop.
[001400 (336.24)],    Ða gesceafta sind fela an is se scyppend þe hi ealle gesceop. se ana is ælmihtig god.
[001500 (336.25)],    He wæs æfre. & æfre he bið þurhwuniende on him sylfum & þurh hine sylfne.
[001600 (336.26)],    Gif he ongunne and angin hæfde buton twyn ne mihte he beon ælmihtig god.
[001700 (336.27)],    Soðlice þæt gescaft þe ongan & gesceapen is næfð nane godcundnysse. for þi ælc edwist þætte god nis. þæt is gesceaft.
[001800 (336.29)],    And þæt ðe gesceaft nis. þæt is god.
[001900 (336.30)],    Se god wunað on þrynnysse untodæledlic. & on annysse anre godcundnysse.
[002000 (336.31)],    Soðlice oðer is se fæder. oþer is se sunu oðer is se halga gast ac þeahhwæþere þæra ðreora is an godcundnyss & gelic wuldor. & efenece mægenþrymnyss.
[002100 (336.33)],    Ælmihtig god is se fæder. ælmihtig god is se sunu ælmihtig god is se halga gast.
[002200 (336.34)],    Ac þeahhwæþere ne sind þry ælmihtige godas. ac an ælmihtig god.
[002300 (336.35)],    Þry hi sind on hadum & on naman & an on godcundnysse.
[002400 (336.36)],    Þry for ði þe se fæder bið æfre fæder. & se sunu bið æfre sunu. & se halga gast bið æfre halig gast. & heora nan ne awent næfre of þan þe he is.
[002500 (336.39)],    Nu habbað ge gehyred þa halgan þrynnysse. ge sceolon eac gehyran þa soðan annysse.
[002600 (336.40)],    Soðlice se fæder & se sunu. & se halga gast habbað ane godcundnysse. & an gecynd. & an weorc.
[002700 (336.41)],    Ne worhte se fæder nan þing ne ne wyrcð buton þam suna. oððe buton þam halgan gaste.
[002800 (336.43)],    Ne heora nan ne wyrcð nan þing buton oþrum ac him eallum is an weorc. & an ræd. & an willa.
[002900 (336.44)],    Æfre wæs se fæder & æfre wæs se sunu. & æfre wæs se halga gast an ælmihtig god.
[003000 (336.45)],    Se is fæder se þe nis naðer ne geboren ne gesceapen fram nanum oþrum. se is fæder gehaten for þan ðe he hæfð sunu. þone ðe he of him sylfum gestrynde buton ælcere meder.
[003100 (337.48)],    Se fæder is god of nanum gode. se sunu is god of þam fæder gode.
[003200 (337.49)],    Se halga gast is god forðstæppende of þam fæder. & of þam suna.
[003300 (337.51)],    Þas word sind sceortlice gesæde. & eow is neod þæt we hi swutelicor eow onwreon.
[003400 (337.52)],    Hwæt is se fæder? ælmihtig scyppend: na geworht ne acenned. ac he sylf gestrynde bearn him sylfum efenece.
[003500 (337.53)],    Hwæt is se sunu? he is þæs fæder wisdom. & his word & his miht. þurh ðone se fæder gesceop ealle þing. & gefadode.
[003600 (337.55)],    Nis se sunu na geworht ne gesceapen ac he is acenned.
[003700 (337.56)],    Acenned he is & þeahhwæðere he is efeneald. & efenece his fæder.
[003800 (337.57)],    Nis na swa on his acennednysse swa swa bið on ure acennednysse.
[003900 (337.58)],    Ðonne se man sunu gestrynþ & his cild acenned bið. þonne bið se fæder mare. & se sunu læsse.
[004000 (337.59)],    Hwi swa? for þi: þonne se sunu wyxt þonne ealdað se fæder.
[004100 (337.60)],    Ne fintst þu na gelice on mannum. fæder & sunu.
[004200 (337.61)],    Ac ic ðe sylle bysne hu ðu godes acennednysse þy bet understandan miht.
[004300 (337.62)],    Fyr acenð of him beorhtnysse. & seo beorhtnys is efeneald þam fyre.
[004400 (337.63)],    Nis na þæt fyr of þære beorhtnysse. ac seo beorhtnys is of þam fyre.
[004500 (337.64)],    Ðæt fyre acenð þa beorhtnysse. ac hit ne bið næfre buton þære beohtnysse.
[004600 (337.65)],    Nu þu gehyrst þæt seo beorhtnys is eallswa eald swa ðæt fyr þe heo of cymð: geþafa nu for þi þæt god mihte gestrynan eallswa eald bearn & eallswa ece swa he sylf is.
[004700 (337.67)],    Se ðe mæg understandan þæt ure hælend crist is on þære godcundnysse eallswa eald swa his fæder. he þancie þæs gode. & blissige.
[004800 (337.69)],    Se þe understandan ne mæg. he hit sceal gelyfan. þæt he hit <understandan> mæge: for þan þæs witegan word ne mæg beon aydlod þe ðus cwæð.
[004900 (337.72)],    Buton ge hit gelyfon ne mage ge hit understandan.
[005000 (337.73)],    Nu hæbbe ge gehyred þæt se sunu is of þam fæder buton ælcum anginne. for þan ðe he is þæs fæder wisdom. & he wæs æfre mid þam fæder & æfre bið.
[005100 (337.75)],    Uton nu gehyran be þam halgan gaste. hwæt he sy.
[005200 (337.76)],    He is se willa. & seo soðe lufu þæs fæder & þæs suna. þurh ðone sind ealle þing geliffæste. & gehealdene: be ðam is þus gecweden.
[005300 (337.77)],    Godes gast gelyfð ealne ymbhwyrft middaneardes. & he hylt ealle ðing. & he hæfð ingehyd ælces gereordes.
[005400 (337.79)],    Nis he geworht ne gesceapen ne acenned. ac he is forðstæppende. þæt is ofgangende. of þam fæder. & of þam suna þam he is gelic. & efenece.
[005500 (338.81)],    Nis se halga gast na sunu. for þan ðe he nis na acenned. ac he gæð of þam fæder. & of þam suna gelice. for þan ðe he is heora begra willa. & lufu.
[005600 (338.83)],    Crist cwæð þus be him on his <godspelle>.
[005700 (338.84)],    Se froforgast þe ic eow asendan wille. gast þære soðfæstnysse þe of minum fæder gæð he cyð gecyðnysse be me þæt is. he is min gewita þæt ic eom godes sunu.
[005800 (338.86)],    & eac se rihta geleafa us tæcð þæt we sceolon gelyfan on þone halgan gast. he is se liffæstenda god se gæð of þam fæder & of þam suna.
[005900 (338.88)],    Hu gæð he of him?
[006000 (338.88)],    Se sunu is þæs fæder wisdom æfre of þam fæder. & se halga gast is heora begra willa. æfre of him bam.
[006100 (338.90)],    Is for ði þonne an fæder se þe æfre is fæder. & an sunu se þe æfre bið sunu. & an halig gast. se þe æfre is halig gast.
[006200 (338.92)],    Æfre wæs se fæder buton anginne. & æfre wæs se sunu mid þam fæder for þan ðe he is ðæs fæder wisdom.
[006300 (338.93)],    Æfre wæs se halga gast se þe is heora beigra willa & lufu.
[006400 (338.94)],    Nis se fæder of nanum oþrum. ac he wæs æfre.
[006500 (338.95)],    Se sunu is acenned of þam fæder ac he wæs æfre on ðæs fæder bosme. for þan ðe he is his wisdom & he is of þam fæder eall ðæt he is.
[006600 (338.97)],    Æfre wæs se halga gast for þan þe he is swa we ær cwædon willa & soð lufu þæs fæder & þæs suna.
[006700 (338.98)],    Soðlice willa & lufu getacniað an þing.
[006800 (338.99)],    Þæt ðæt þu wilt þæt þu lufast. & þæt ðu nelt þæt ðu ne lufast.
[006900 (338.100)],    Seo sunne ðe ofer us scinð is lichamlic gesceaft. & hæfð swa ðeah ðreo agennyssa on hire.
[007000 (338.101)],    An is seo lichamlice edwist. þæt is ðære sunnan trendel.
[007100 (338.102)],    Oðer is se leoma oððe beorhtnys. æfre of ðære sunnan seo ðe onliht ealne middangeard.
[007200 (338.103)],    Þridde is seo hætu. þe mid þam leoman becymð to us.
[007300 (338.104)],    Se leoma is æfre of ðære sunnan. & æfre mid hire.
[007400 (338.104)],    & ðæs ælmihtigan godes sunu is æfre of ðam fæder acenned. & æfre mid him wunigende.
[007500 (338.106)],    Be ðam cwæð se apostol. þæt he wære his fæder wuldres beorhtnys.
[007600 (338.107)],    Ðære sunnan hætu gæð of hire. & of hire leoman. & se halga gast gæð æfre of ðam fæder. & of þam suna gelice.
[007700 (339.108)],    Be ðam is þus awriten.
[007800 (339.109)],    Nis nan þe hine behydan mæge. fram his hætan.
[007900 (339.110)],    Fæder & sunu & halig gast. ne magon beon togædere genamode. ac hi ne beoð swa ðeah nahwar totwæmede.
[008000 (339.111)],    Nis se ælmihtiga god na þryfeald. ac is þrynnys.
[008100 (339.112)],    God is se fæder. & se sunu is god. & se halga gast is god.
[008200 (339.113)],    Na þry godas: ac hi ealle ðry an ælmihti god.
[008300 (339.113)],    Se fæder is eac wisdom of nanum oþrum wisdome: se sunu is wisdom of þam wisan fæder: se halga gast is wisdom. ac þeahhwæðere hi sind ealle ætgædere an wisdom.
[008400 (339.116)],    Eft se fæder is soð lufu. & se sunu is soð lufu. & se halga gast is soð lufu. & hi ealle ætgædere an god & an soð lufu.
[008500 (339.118)],    Eac swilce is se fæder gast & halig & se sunu is gast & halig untwylice þeahhwæþere se halga gast is synderlice gehaten halig gast. ðæt þæt hi ealle ðry synd gemænelice.
[008600 (339.121)],    Swa micel gelicnys is on þyssere halgan þrynnysse þæt se fæder nis na mare þonne se sunu on þære godcundnysse. ne se sunu nis mare þonne se halga gast. ne nan heora an nis na læsse. þonne eall seo þrynnyss.
[008700 (339.124)],    Swa hwær swa heora an bið þær hi beoð ealle ðry æfre an god untodæledlic.
[008800 (339.125)],    Nis heora nan mare þonne oðer ne nan læssa ðonne oðer. ne nan beforan oþrum. ne nan bæftan oðrum. for ðan swa hwæt swa læsse bið þonne god. þæt ne bið na god.
[008900 (339.127)],    Þæt ðæt lator bið þæt hæfð anginn ac god næfð nan angin.
[009000 (339.128)],    Nis na se fæder ana ðrynnys. oððe se sunu þrynnyss. oþðe se halga gast þrynnyss. ac þas þry hadas sindon an god on anre godcundnysse. þonne þu gehyrst nemnan þone fæder. þonne understenst þu ðæt he hæfð sunu.
[009100 (339.131)],    Eft ðonne ðu cwyst sunu. þu wast buton twyn þæt he hæfð fæder.
[009200 (339.132)],    Eft we gelyfað þæt se halga gast is ægðer ge þæs fæder ge þæs suna gast.
[009300 (339.134)],    Ne bepæce nan man hine sylfne swa ðæt he secge oððe gelyfe þæt þry godas sindon. oððe ænig had on þære halgan ðrynnysse sy unmihtigra þonne oðer. ælc ðæra þreora is god þeahhwæðere hi ealle an god for þan ðe hi ealle habbað an gecynd & ane godcundnysse. & ane edwiste. & an geþeaht. & an weorc & ane mægenþrynnysse. & gelic wuldor. & efenece rice.
[009400 (340.139)],    Is hwæþere se sunu ana geflæschamod & geboren to men of þam halgan mædene marian.
[009500 (340.140)],    Ne wearð se fæder mid menniscnysse befangen ac hwæðere he asende his sunu to ure alysednysse & him æfre mid wæs ægðer ge on life ge on þrowunge. & on his æriste. & on his upstige.
[009600 (340.143)],    Eac eal godes gelaðung andet on þam rihtum geleafan þæt crist is acenned of þam clænan mædene marian. & of þam halgan gaste.
[009700 (340.145)],    Nis se halga gast þeahhwæðere cristes fæder. ne nan cristen man þæt næfre ne sceal gelyfan.
[009800 (340.146)],    Ac se halga gast is willa ðæs fæder. & þæs suna for þi þonne swiðe rihtlice is awriten on urum geleafan þæt cristes menniscnys wearð gefremmed þurh þone halgan willan.
[009900 (340.150)],    Beheald þas sunnan mid gleawnysse. on þære is swa we ær cwædon hætu & beorhtnyss. ac seo hætu drigð. & seo beohtnys onliht.
[010000 (340.152)],    Oðer þing. deð seo hætu & oþer seo beorhtnys. & þeah ðe hi ne magon beon totwæmede belimpð hwæðere þeah seo hæþung to þære hætan. & seo onlihting belimpð to þære beorhtnysse.
[010100 (340.154)],    Swa eac crist ana underfeng þa menniscnysse & na se fæder ne se halga gast. þeahhwæðere hi wæron æfre mid him on eallum his weorcum. & on ealre his fare.
[010200 (340.158)],    We sprecað ymbe god. deadlice be undeadlicum tyddre be ælmihtigum. earmingas be mildheortum. ac hwa mæg wurðfullice sprecan be þam ðe is unasecgendlic.
[010300 (340.160)],    He is buton gemete. for þi ðe he is æghwær.
[010400 (340.161)],    He is buton getele for þan ðe he is æfre.
[010500 (340.161)],    He is buton hefe for þan ðe he hylt ealle gesceafta buton geswince.
[010600 (340.162)],    & he hi ealle gelogode on þam ðrim ðingum. þæt is on gemete & on getele. & on hefe.
[010700 (341.164)],    Ac wite ge þæt nan man ne mæg fullice ymbe god sprecan. þonne we furþon ða gesceafta þe he gesceop ne magon asmeagan. ne areccan.
[010800 (341.166)],    Hwa mæg mid wordum þære heofenan freatewunge asecgan? oððe hwa ðære eorðan wæstmbærnysse?
[010900 (341.167)],    Oððe hwa hereð genihtsumlice eallra tida ymhwyrft? Oððe hwa ealle oðre þing? þonne we furðon þa lichamlican þing. þe we on lociað ne magon fullice befoon mid ure gesihðe?
[011000 (341.170)],    Efne þu gesihst þone mannan beforan ðe. ac on þære tide þe ðu his neb gesihst þu ne gesihst na his hricg. eallswa gif þu sumne clað sceawast. ne miht þu hine ealne togædere geseon. ac wentst abuton þæt ðu ealne hine geseo.
[011100 (341.173)],    Hwilc wundor is gif se ælmihtiga god is. unasecgendlic. & unbefangennlic: se þe æghwær is eall. & nahwar todæled.
[011200 (341.176)],    Nu smeað sum undeopðancol man hu god mage beon æghwær ætgædere. & nahwar todæled.
[011300 (341.177)],    Beheald þas sunnan hu heage heo astihð. & hu heo asent hire leoman geond ealne middaneard. & hu heo onliht ealle ðas eorþan þe mancyn oneardað.
[011400 (341.179)],    Swa hraðe swa heo up aspringð on ærnemerigen. heo scinð on hierusalem & on romebyrig & on ðisum earde: & on eallum eardum ætgædere. & hwæþere heo is gesceaft. & be godes dihte gæð.
[011500 (341.182)],    Hwæt wenst þu. hu miccle swiðor is godes andwerdnys. & his miht. & his neosung æghwær. him ne wiðstent nan þing naðor ne stænen weal ne breden wah swa swa hi wiðstandað þære sunnan.
[011600 (341.185)],    Him nis nan ðing digele ne uncuð.
[011700 (341.185)],    Ðu sceawast þæs mannes neb. & god sceawað his heortan.
[011800 (341.186)],    Godes gast afandað ealra manna heortan. & þa ðe on hine gelyfað. & hine lufiað þa he clænsað. & gegladað mid his neosunge. & þæra ungeleaffulra manna heortan he forbihð. & ascunað.
[011900 (341.190)],    Wite eac gehwa þæt ælc man hæfð þreo þing on him sylfum untodæledlice & togædere wyrcende. swa swa god cwæð þa þa he ærest man gescop.
[012000 (342.192)],    He cwæð uton gewyrcan mannan to ure anlicnysse. & he worhte þa adam to his anlicnysse.
[012100 (342.193)],    On hwilcum dæle hæfð se man godes anlicnysse. on him? on þære sawle na on þam lichaman.
[012200 (342.195)],    Þæs mannes sawul hæfð on hire gecynde þære halgan þrynnysse anlicnysse. for þan ðe heo hæfð on hire ðreo ðing. þæt is gemynd. & andgit. & willa.
[012300 (342.197)],    Þurh ðam gemynde. se man geþencð þa ðing ðe he gehyrde. oððe geseah. oððe geleornode.
[012400 (342.198)],    Þurh ðæt andgit he understent ealle þa ðing þe he gehyrð oððe gesihð.
[012500 (342.199)],    Of þam willan cumað geþohtas. and word & weorc. ægðer ge yfele. ge gode.
[012600 (342.200)],    An sawul is. & an lif & an edwist seo þe hæfð þas þreo þing on hire togædere wyrcende untodæledlice for þi þær ðæt gemynd bið þær bið þæt andgit & se willa. & æfre hi beoð togædere.
[012700 (342.203)],    Ðeahhwæðere nis nan þæra þreora seo sawul ac seo sawul þurh ðæt gemynd gemanð. þurh þæt andgit heo understent. þurh ðone willan heo wile swa hwæt swa hire licað & heo is hwæþere an sawul & an lif.
[012800 (342.206)],    Nu hæfð heo for ði godes anlicnysse on hire. for þan ðe heo hæfð þreo þing on hire untodæledlice wyrcende.
[012900 (342.208)],    Is hwæþere se man an man. & na þrynnys.
[013000 (342.209)],    God soðlice. fæder. & sunu & halig gast þurhwunað on þrynnysse. hada: & on annysse anre godcundnysse.
[013100 (342.210)],    Nis na se man on þrynnysse wuniende swa swa god ac he hæfð hwæþere godes anlicnysse on his sawle þurh ða ðreo þing þe we ær cwædon.
[013200 (342.213)],    Arrius hatte an gedwolman se flat wið anum biscope þe wæs genemned alexander wis. & rihtgelyfed.
[013300 (342.214)],    Ða cwæð se gedwolman þæt crist godes sunu ne mihte na beon his fæder gelic. ne swa mihtig swa he & cwæð ðæt se fæder wære ær se sunu & nam bysne be mannum hu ælc sunu bið gyngra þonne se fæder on þysum life.
[013400 (342.217)],    Ða cwæð se halga biscop alexander him togeanes.
[013500 (342.218)],    God wæs æfre & æfre wæs his wisdom of him acenned. & se wisdom is his sunu. eallswa mihtig swa se fæder.
[013600 (343.220)],    Þa begeat se gedwola þæs caseres fultum to his gedwylde & cwæð gemot ongean þone biscop. & wolde gebigan eall þæt folc to his gedwyldum.
[013700 (343.222)],    Þa wacode se biscop ane niht on godes cyrcan & clypode to his drihtne. & þus cwæð.
[013800 (343.223)],    Ðu ælmihtig god dem rihtne dom betwux me & arrium.
[013900 (343.224)],    Hi comon þa ðæs on merigen to þam gemote.
[014000 (343.224)],    Þa cwæð se gedwola to his geferum þæt he wolde gan ymbe his neode forð.
[014100 (343.225)],    Þa ða he to gange com. & he gesæt. þa gewand him ut eall his innewearde æt his settle. & he sæt þær dead.
[014200 (343.227)],    Ða geswutelode god. þæt he wæs swa geæmtogod on his innoðe swa swa he wæs ær on his geleafan.
[014300 (343.228)],    He wolde don crist læssan þonne he is. & his godcundnysse wurðmynt wanian. þa wearð him swa bysmorlic deað geseald swa swa he wel wyrðe wæs.
[014400 (343.231)],    Oðer gedwolman wæs se hatte sabellius. he cwæð þæt se fæder wære. þa ða he wolde fæder & eft þa ða he wolde he wære sunu. & eft þa ða he wolde wære halig gast. & wære for ði an god.
[014500 (343.233)],    Ða forwearð eac þes gedwola mid his gedwylde.
[014600 (343.235)],    Nu eft þæt iudeisce folc þe crist ofslogon swa swa he sylf wolde. & geþafode: secgað ðæt hi wyllað gelyfan on þone fæder & na on þone sunu þe heora magas ofslogon.
[014700 (343.237)],    Heora geleafa is naht. & hi for þi losiað.
[014800 (343.238)],    For ure alysednysse crist geþafode þæt hi hine ofslogon.
[014900 (343.238)],    Hit ne mihte eall mancyn gedon gif he sylf nolde.
[015000 (343.239)],    Ac se halga fæder gesceop & geworhte mancyn þurh his sunu. & he wolde eft þurh ðone ylcan us alysan fram hellewite. þa ða we forwyrhte wæron.
[015100 (343.241)],    Buton ælcere þrowunge he mihte us habban ac him þuhte þæt unrihtlic.
[015200 (343.243)],    Ac se deofol forwyrhte hine sylfne þa ða he tihte þæt iudeisce folc to þæs hælendes slege & we wurdon alysede þurh his unscyldigum deaðe fram þam ecan deaðe.
[015300 (343.246)],    We habbað þone geleafan þe crist sylf tæhte his apostolum. & hi eallum mancynne: & þone geleafan god hæfð mid manegum wundrum getrymmed & gefæstnod.
[015400 (343.248)],    Ærest crist þurh hine sylfne dumbe & deafe. healte & blinde. wode & hreoflige gehælde. & þa deadan to life arærde. & syððan þurh his apostolas & oþre halige men ðas ylcan wundra geworhte. nu eac on urum timan gehwær ðær halige men hi restað. æt heora deadum banum god wyrcð fela wundra to ði ðæt he wile folces geleafan mid þam wundrum getrymman.
[015500 (344.253)],    Ne wyrcð god na þas wundra æt nanes iudeisces mannes byrgene ne æt nanes oðres gedwolan. ac æt rihtgelyfedra manna byrgenum þa ðe gelyfdon on þære halgan þrynnysse. & on soþre annysse anre godcundnysse.
[015600 (344.257)],    Wite gehwa eac þæt nan man ne mot beon tua gefullod. ac gif se man æfter his fulluhte aslide we gelyfað þæt he mage beon gehealden gif he his synna mid wope behreowsað. & be lareowa tæcunge hi gebet.
[015700 (344.260)],    We sceolon gelyfan þæt ælces mannes sawul bið þurh god gesceapen ac hwæðere heo ne bið na of godes agenum gecynde.
[015800 (344.261)],    Ðæs mannes lichaman antimber bið of þam fæder & of þære meder: ac god gescypð þone lichaman of þam antimbre & asent on þam lichaman sawle.
[015900 (344.264)],    Ne bið seo sawul nahwar wuniende æror ac god hi gescypð þærrihte. & beset on þam lichaman & læt hi habban agenne cyre swa heo syngie swa heo synna forbuge.
[016000 (344.266)],    Ðeahhwæðere heo behofað æfre godes fultumes. þæt heo mage synna forbugan. & eft to hyre scyppende gecuman þurh godum geearnungum. for þan ðe nan man ne deð buton gode nan þing to gode.
[016100 (344.270)],    Eac we sceolon gelyfan þæt ælc lichama þe sawle underfeng sceal arisan on domesdæge mid þam ylcan lichaman þe he nu hæfð. & sceal onfon edlean ealra his dæda. þonne habbað þa godan ece lif mid gode & he sylð þa mede ælcum be his geearnungum.
[016200 (344.273)],    Ða synfullan beoð on hellewite. a. þrowigende & heora wite bið eac gemetegod ælcum be his geearnungum.
[016300 (344.275)],    Uton for þi geearnian þæt ece lif mid gode þurh ðisne geleafan & þurh godum geearnungum. se ðe þurhwunað on þrynnysse. an ælmihtig god. a. on ecnysse. AMEN.
