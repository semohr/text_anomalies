id,text
[000100 (365.1)],DOMINICA SECVNDA POST PENTECOSTEN.HOmo quidam erat diues et induebatur purpura et reliqua.
[000200 (365.4)],    Se wealdenda drihten sæde þis bigspel his gingrum þus cweþende.
[000300 (365.5)],    Sum welig mann wæs mid purpuran & godewebbe geglenged. & dæighwomlice mærlice leofode.
[000400 (365.6)],    Ða læig sum wædla æt his gete. & his nama wæs lazarus: se wæs licþrowere. & cepte þæra crumena þe man mid þam beodum ut abær ac him wæs forwyrned.
[000500 (365.8)],    Ða comon hundas & his wunda geliccodon.
[000600 (365.9)],    Ða gelamp hit þæt se þearfa forðferde. & englas ferodon his sawle to reste mid abrahame.
[000700 (365.10)],    Se rica eac gewat & his sawul wearð besenct on helle deopnysse.
[000800 (365.11)],    Ða beseah he up of þam tintregum. & gecneow þone lazarum on abrahames wununge.
[000900 (365.12)],    He ða hrymde mid earmre stemne & cwæð.
[001000 (365.13)],    Ðu fæder abraham. gemiltsa min. & send to me lazarum. þæt he dyppe his finger on wætere. & gecele mine tungan. for þan ðe ic eom on þysum lige þearle gecwylmed.
[001100 (365.16)],    Him andwyrde abraham: þu min bearn. beo þe gemyndig þæt ðu underfenge welan on þinum life. & lazarus yrmðe.
[001200 (365.17)],    Nu is he gefrefrod. & þu eart getintregod.
[001300 (365.18)],    And betwux us is micel þrosm gefæstnod. þæt ure nan ne mæg to eow: ne ge to us.
[001400 (365.19)],    He cwæð ða: ic bidde þe fæder þæt ðu asende lazarum ongean to minre mæigðe: þæt he cyðe minum fif gebroðrum. þæt hi warnian geornlice þæt hi ne becumon to þysre tintregunge.
[001500 (365.22)],    Ða andwyrde abraham: hi habbað ðone lareow moysen. and witegan þe him wissian sceolon. heorcnian hi heora lare gif hi willað.
[001600 (366.24)],    Ða cwæð se rica ne se leof ne se. nellað hi heora synna behreowsian. buton sum man of deaþe arise. & hi warnie.
[001700 (366.25)],    Se heahfæder him andwyrde.
[001800 (366.26)],    Gif hi nellað gelyfan moysen. & þam witegum: ne gecyrrað hi to dædbote þurh nanes geedcucedes mannes mynegunge.
[001900 (366.29)],    Ðis godspel is nu anfealdlice gesæd.
[002000 (366.29)],    Se halga papa gregorius us onwreah þa digelnysse þisre rædinge.
[002100 (366.30)],    He cwæð. ne sæde þæt halige godspel þæt se rica reafere wære: ac wæs uncystig. & modegode on his welum.
[002200 (366.32)],    Be ðisum is to smeagenne hu se beo gewitnod þe oðerne berypð: þonne se bið to helle fordemed. se ðe his agen nolde for godes lufon syllan.
[002300 (366.34)],    Þises mannes uncyst & upahefednys hine besencte on cwicsusle. for þan ðe he næfde nane mildheortnysse: þæt he mid his gestreone his agene sawle alysde.
[002400 (366.36)],    Nu wenað sume menn þæt nan pleoh ne sy on deorwurþum gyrlum: ac gif hit gylt nære þonne ne geswutelode þæt halige godspel swa gewislice be þam rican. þæt he w [[../images/etail.gif]]re mid purpuran. & mid godewebbe geglenged.
[002500 (366.39)],    Ne cepð nan man deorwurðra reafa buton for ydelum gylpe: soþlice þæt he sy toforan oþrum mannum þurh his glenge geteald.
[002600 (366.41)],    Drihten on oþre stowe herede iohannem þone fulluhtere for þære teartnysse his reafes: for þan ðe he wæs mid oluendes hærum gescryd. waclice & stiþlice.
[002700 (366.44)],    Þa ða se hælend spræc be þam rican þa cwæð he. sum rice man wæs.
[002800 (366.45)],    Eft be þam wædlan. sum þearfa wæs gehaten lazarus.
[002900 (366.45)],    Cuð is eow þæt se rica bið namcuþre on his leode. þonne se þearfa: þeahhwæþere ne nemde se hælend þone welegan. ac þone wædlan: for þan ðe him is cuð þæra eadmodra manna naman þurh gecorennysse: ac he ne can þa modigan þurh heora aworpennysse.
[003000 (366.49)],    Sume beladunge mihte se rica habban his uncysste. gif se hreofliga wædla ne læge ætforan his gesihðe.
[003100 (366.51)],    Eac wære þam earman leohtre on mode gif he þæs rican mannes welan ne gesawe.
[003200 (366.52)],    Mislice angsumnyssa he forbær þa ða he næfde ne bigleofan ne hælðe ne hætera: & geseah þone rican halne. & deorwurðlice geglencgedne brucan his estmettas.
[003300 (367.55)],    Genoh wære þam wædlan his untrumnyss þeah ðe he wiste hæfde: & eft him wære genoh his hafenleast. þeah ðe he gesundful wære.
[003400 (367.56)],    Ac seo menigfealde earfoðnys wæs his sawle clænsung: and þæs rican uncyst & upahefednyss wæs his genyþerung. for þan ðe he geseah þæs oþres yrmþe & hine mid toþundenum mode forseah.
[003500 (367.59)],    Ac þa ða he wæs fram mannum forsewen þa genealæhton ða hundas. & his wunda geliccodon.
[003600 (367.61)],    Hundes liccung gehælð wunda.
[003700 (367.62)],    Ða gelamp hit þæt se wædla gewat & englas ferodon his sawle to ðæs heahfæderes wununge abrahames: & þæs rican gast æfter forðsiþe wearð on hellewite besenct.
[003800 (367.64)],    And he ða þone wolde habban him to mundboran þam þe he nolde ær his cruman syllan.
[003900 (367.65)],    He bæd þa abraham mid earmlicere stemne þæt lazarus moste his tungan drypan: ac him næs getiþod þære lytlan lisse. for þan þe lazarus ne moste ær on life hedan ðæra crumena his mysan.
[004000 (367.68)],    His tungan he mænde swiþost: for þan ðe hit is gewunelic þæt ða welegan on heora gebeorscipe begað deriendlice gaffetunge: þa wæs seo tunge þurh rihtwisnysse edlean teartlicor gewitnod for his gegafspræce.
[004100 (367.71)],    Se heahfæder abraham him cwæð to þu min bearn beo þe gemyndig þæt ðu underfenge welan on þinum life. & lazarus yrmþe.
[004200 (367.73)],    Ðes cwyde is swiðor to ondrædenne þonne to trahtnienne.
[004300 (367.74)],    Ðam rican wæs forgolden mid þam hwilwendlicum spedum gif he hwæt to gode gefremode: & þam þearfan wæs forgolden mid þære yrmðe gif he hwæt to yfele gefremode.
[004400 (367.77)],    Ða underfeng se welega his gesælðe to edleane. to sceortum brice: & þæs þearfan hafenleast aclænsode his lytlan gyltas.
[004500 (367.79)],    Hine geswencte seo wædlung. & afeormode: þone oþerne gewelgode his genihtsumnys & bepæhte.
[004600 (367.81)],    Ic bidde eow men þa leofostan. ne forseo ge godes þearfan þeah ðe hi tallice hwæt gefremmon: for þan ðe heora yrmð afeormað þæt ðæt seo gehwæde oferflowednys gewemð.
[004700 (368.83)],    Hawiað be gehwylcum. for þan ðe oft getimað yfelum tela for life.
[004800 (368.84)],    Se heahfæder cwæð to þam welegan. betwux us & eow is gefæstnod micel þrosm. þeah hwa wille fram us to eow. he ne mæig: ne eac fram eow to us.
[004900 (368.86)],    Mid micelre geornfulnysse gewilniað ða wiðercoran þæt hi moston of þære susle þe hi on cwylmiað: ac seo fæstnung þære hellican clysinge ne geþafað þæt hi æfre ut abrecon.
[005000 (368.89)],    Eac þa halgan beoð mid heora scyppendes rihtwisnysse swa afyllede þæt hi nateshwon ne besargiað þæra wiðercorenra yrmðe: for þan ðe hi geseoð þa <fordonan>. swa micclum fram him geælfremede. swa micclum swa hi beoð fram heora leofan drihtne ascofene.
[005100 (368.94)],    Syððan se rica wearð orwene his agenre alysednysse þa bearn him on mode his gebroþra gemynd. for þan ðe þæra wiðercorenra wite tiht forwel oft heora mod unnytwurðlice to lufe. swilce hi þonne lufian heora siblingas þe ær on life. ne hi sylfe. ne heora magas ne lufodon.
[005200 (368.98)],    Ne lufað se hine sylfne se þe hine mid synnum bebint.
[005300 (368.98)],    He oncneow lazarum þone ðe he ær forseah: & he gemunde his gebroðra þa ðe he bæftan forlet: for þan ðe se þearfa nære fullice gewrecen on þam rican. gif he on his wite hine ne oncneowe: & eft nære his wite fulfremed on þam fyre. buton he þa ylcan pinunga his siblingum gewende.
[005400 (368.104)],    Ða synfullan geseoð nu hwiltidum þa gecorenan on wuldre. þe hi forsawon on worulde. þæt seo angsumnyss heora modes þe mare sy. & þa rihtwisan symle geseoð þa unrihtwisan on heora tintregum cwylmigende. þæt heora blis þe mare sy: & lufu to heora drihtne þe hi ahredde fram deofles anwealde. & fram þam manfullum heape.
[005500 (368.108)],    Ne astyrað þæra rihtwisra gesihð him nænne ogan: ne heora wuldor ne wanað: for þan ðe þær ne bið nan besargung þæra manfulra yrmðe: ac heora tintrega becymð þam gecorenum to maran blisse. swa swa on metinge bið forsewen seo blace anlicnys: þæt seo hwite sy beorhtre gesewen.
[005600 (368.113)],    Ða gecorenan geseoð symle heora scyppendes beorhtnysse: & for þi nis nan þing on gesceaftum him bediglod.
[005700 (369.115)],    Se welega nolde on life gehyran þone lareow moysen ne godes witegan: þa wende he eac þæt his gebroðra hi woldon forseon. swa swa he dyde: & gyrnde for þi þæt lazarus hi moste warnian. þæt hi ne becomon to his susle.
[005800 (369.118)],    Se heahfæder him andwyrde: gif hi forseoð moyses æ. & þæra witegena bodunga: nellað hi gelyfan þeah hwa of deaðe arise.
[005900 (369.120)],    Ða þe forgymeleasiað þa eaðelican beboda þære ealdan æ: hu willað hi þonne gehyrsumian þam healicum bebodum cristes lare þe of deaþe aras.
[006000 (369.123)],    Ic bidde eow mine gebroþra þæt ge beon gemyndige þæs lazares reste. & þæs rican wite. & doð swa swa crist sylf tæhte: tiliað eow freonda on godes þearfum þæt hi on eowrum geendungum onfon eow into ecum eardungstowum.
[006100 (369.126)],    Manega lazaras ge habbað nu licgende æt eowerum gatum. biddende eowre oferflowednyssa: þeah ðe hi syn waclice geþuhte: þeahhwæþere hi beoð eft eowre þingeras wið ðone ælmihtigan.
[006200 (369.129)],    Soðlice we sceoldon beodan þam þearfum þæt hi us biddað. for þan ðe hi beoð ure mundboran. þa ðe nu wædligende æt us bigleofan wilniað.
[006300 (369.131)],    Ne sceole we forseon heora wacnysse: for þan þe criste bið geþenod þurh ðearfena anfenge. swa swa he sylf cwæð.
[006400 (369.133)],    Me hingrode. & ge me gereordodon.
[006500 (369.133)],    Me þyrste & ge me scencton.
[006600 (369.133)],    Ic wæs nacod. & ge me scryddon.
[006700 (369.135)],    Nu cwyð se halga gregorius þæt sum arwurþe munuc wæs on ðam earde. licaonia swiðe eawfæst his nama wæs martirius.
[006800 (369.136)],    Se ferde be his abbodes hæse to sumum oþrum mynstre on his ærende. þa gemette he be wege sumne licþrowere licgende eall tocinen. & nahte his feþes geweald. cwæð ðæt he wolde genealæcan his hulce gif he mihte.
[006900 (369.139)],    Ða ofhreow þam munuce þæs hreoflian mægenleaste. & bewand hine mid his cæppan. & bær to mynstre weard.
[007000 (369.141)],    Ða wearð his abbude geswutelod hwæne he bær: & hrymde mid micelre stemne & cwæð.
[007100 (369.143)],    Yrnað earma & undoþ þæs mynstres geat ardlice: for þan ðe ure broþor martirius berð ðone hælend on his bæce.
[007200 (369.144)],    Ða ða se munuc genealæhte þæs mynstres geate þa wand se of his swuran þe wæs hreoflig geðuht. & wearð gesewen on cristes gelicnysse. Ða beseah se munuc up. & beheold hu he to heofonum astah.
[007300 (370.147)],    Þa cwæð se hælend mid ðam upstige. martiri. ne sceamode ðe min ofer eorðan. ne me ne sceamað þin on heofonum.
[007400 (370.149)],    Þa efste se abbud wið þæs muneces. & neodlice cwæð.
[007500 (370.150)],    Broðor min. hwær is se ðe ðu feredest?
[007600 (370.151)],    He cwæð.
[007700 (370.151)],    Gif ic wiste hwæt he wære. Ic wolde licgan æt his fotum.
[007800 (370.152)],    Þa ða ic hine bær. ne gefredde ic nanre byrðene swærnysse.
[007900 (370.152)],    Hu mihte he gefredan æniges hefes swærnysse? ða ða he ðone ferode ðe hine bær.
[008000 (370.155)],    Nu cweð se halga gregorius. þæt se hælend ða geseðde ðone cwyde þe he sylf cwæð.
[008100 (370.156)],    Þæt þæt ge doð þearfum on minum naman. þæt ge doð me sylfum.
[008200 (370.157)],    Hwæt is on menniscum gecynde swa mærlic. swa cristes menniscnys. & hwæt is atelicor geðuht on menniscum gecynde. þonne is ðæs hreoflian lic. mid toðundennesse. & springum. & reocendum stence?
[008300 (370.160)],    Ac se ðe is arwurðful ofer ealle gesceafta. he gemedemode hine sylfne þæt he wære gesewen on ðam atelican hiwe. to ði þæt we sceolon besargian menniscra manna yrmðe. & be ure mihte gefrefrian. for lufe ðæs mildheortan & ðæs eadmodan hælendes. þæt he us getiðige wununge on his rice to ecum life. se ðe us ahredde fram deofles hæftnydum.
[008400 (370.165)],    Se ðe rixað on ecnysse mid þam ælmihtigan fæder. & þam halgan gaste. hi ðry on anre godcundnysse wunigende butan anginne & ende .a. on worulde: ameN.
