id,text
[000100 (388.1)],III KALENDAS IVLII PASSIO APOSTOLORVM PETRI ET PAVLI. Uenit iesus in partes caesareae philippi. et reliqua.
[000200 (388.3)],    Matheus se godspellere awrat on þære godspellican gesetnysse. þus cweþende.
[000300 (388.5)],    Drihten com to anre burhscire þe is gehaten cesarea philippi. & befran his gingran hu menn be him cwyddedon.
[000400 (388.6)],    Hi andwyrdon.
[000500 (388.6)],    Sume menn cweþað þæt ðu sy iohannes se fulluhtere: sume secgað þæt ðu sy helias. sume hieremias. oððe sum oþer witega.
[000600 (388.8)],    Se Hælend þa cwæð. hwæt secge ge þæt ic sy?
[000700 (388.9)],    Petrus him andwyrde. þu eart crist þæs lyfiendan godes sunu.
[000800 (388.10)],    Drihten him cwæð to andsware.
[000900 (388.10)],    Eadig eart þu simon culfran bearn. for þan þe flæsc & blod þe ne onwreah þysne geleafan. ac min fæder se þe on heofonum is.
[001000 (388.12)],    Ic ðe secge þæt ðu eart stænen. & ofer þysne stan ic getimbrie mine cyrcan. & hellegatu naht ne magon ongean hi.
[001100 (388.14)],    Ic betæce þe heofenan rices cæge. & swa hwæt swa þu bintst on eorþan. þæt bið gebunden on heofonum.
[001200 (388.15)],    & swa hwæt swa þu unbinst ofer eorþan. þæt bið unbunden on heofenum.
[001300 (388.17)],    Beda se trahtnere us onwrihð þa deopnysse þysre rædinge & cwyð. þæt philippus se feþerrica þa burh cesarea getimbrode. & on wurðmynte þæs caseres tiberii þe he under rixode. þære byrig naman gescop. cessaream. & for his agenum gemynde to þam naman geyhte philippi. þus cweþende. cesarea philippi. swilce seo burh him bam to wurðmynte. swa genemned wære.
[001400 (389.22)],    Ða ða se hælend to þære burhscire genealæhte. þa befran he hu woruldmen be him cwyddodon.
[001500 (389.24)],    Na swilce he nyste manna cwyddunga be him: ac he wolde mid soþre andetnysse. þæs rihtan geleafan. adwæscan þone leasan wenan dweliendra manna.
[001600 (389.26)],    His apostoli him andwyrdon.
[001700 (389.26)],    Sume menn cwyddiað þæt ðu sy Iohannes se fulluhtere. sume secgað ðæt þu sy helias sume hieremias oððe an ðæra witegena.
[001800 (389.28)],    Drihten þa befran. hwæt secge ge þæt ic sy? swilce he swa cwæde. nu woruldmenn þus dwollice me oncnawað. ge þe godas sind: hu oncnawe ge me?
[001900 (389.30)],    Se trahtnere cwæð godas. for þan ðe se soþa god se þe ana is ælmihtig hæfþ geunnen þone wurðmynt his gecorenum. þæt he hi godas gecigð.
[002000 (389.34)],    Him andwyrde se gehyrsuma petrus: þu eart crist ðæs lifiendan godes sunu.
[002100 (389.35)],    He cwæð ðæs lifiendan godes: for twæminge þæra leasra goda: þa ðe hæþene þeoda mid mislicum gedwylde bepæhte wurþodon.
[002200 (389.37)],    Sume hi gelyfdon on deadum entum. & him deorwurþlice anlicnyssa arærdon. & cwædon þæt hi godas wæron. for þære micelre strencðe þe hi hæfdon. wæs þeah heora lif swiðe manfullic & bysmorful.
[002300 (389.40)],    Be þam cwæð se witega þæra hæðenre anlicnyssa synd gyldene & sylfrene manna handgeweorc: hi habbað dumbne muð & blinde eagan. deafe earan. & ungrapiende handa fet buton feþe. bodig buton life.
[002400 (389.43)],    Sume hi gelyfdon on þære sunnan. sume on þam monan. sume on fyre & on manegum oþrum gesceaftum. cwædon þæt hi for heora fægernysse godas wæron.
[002500 (389.46)],    Nu todælde petrus swutelice þone soðan geleafan. þa ða he cwæð. þu eart crist þæs lifiendan godes sunu: se is lybbende god þe hæfþ lif & wununge þurh hine sylfne buton anginne. & se ðe ealle gesceafta þurh his agenum bearne: þæt is his wisdom gesceop: & him eallum lif forgeaf þurh ðone halgan gast.
[002600 (390.50)],    On þysum þrim hadum is an godcundnyss. & an gecynd & an weorc untodæledlice.
[002700 (390.52)],    Drihten cwæð to petre: eadig eart þu culfran sunu.
[002800 (390.52)],    Se halga gast wæs gesewen ofer criste on culfran anlicnysse.
[002900 (390.53)],    Nu gecigde se hælend petrum culfran bearn for þan ðe he wæs afylled mid bylewitnysse. & gife þæs halgan gastes.
[003000 (390.55)],    He cwæð. ne onwreah þe flæsc ne blod þysne geleafan: ac min fæder se þe on heofenum is.
[003100 (390.56)],    Flæsc & blod is gecweden his flæsclice mæigð.
[003200 (390.57)],    Næfde he þæt andgit þurh mæiglicere lare. ac se heofenlica fæder þurh ðone halgan gast þisne geleafan on petres heortan forgeaf.
[003300 (390.60)],    Drihten cwæð to petre. þu eart stænen.
[003400 (390.60)],    For þære strencþe his geleafan. & for anrædnysse his andetnysse he underfeng þone naman. for þan ðe he geþeodde hine sylfne mid fæstum mode to criste. se þe is stan gecweden fram þam apostole paule.
[003500 (390.63)],    & ic timbrie mine cyrcan uppon þysum stane þæt is ofer þam geleafan þe ðu andetst.
[003600 (390.64)],    Eall godes gelaðung is ofer þam stane gebytlod þæt is ofer criste. for þan ðe he is se grundweal ealra þæra getimbrunga his agenre cyrcan.
[003700 (390.67)],    Ealle godes cyrcan sind getealde to anre gelaðunge: & seo is mid gecorenum mannum getimbrod. na mid deadum stanum. & eall seo bytlung þæra liflicra stana is ofer criste gelogod. for þan þe we beoð þurh ðone geleafan his lima getealde & he ure ealra heafod.
[003800 (390.70)],    Se þe bytlað of þam grundwealle his weorc hryst to micclum lyre.
[003900 (390.72)],    Se Hælend cwæð. ne magon hellegatu naht togeanes minre cyrrcan.
[004000 (390.73)],    Leahtras & dwollic lar sind hellegatu for þan ðe hi lædað þone synfullan swilce þurh get into hellewite.
[004100 (390.74)],    Manega sind þa gatu ac heora nan ne mæig ongean þære halgan gelaðunge. þe is getimbrod uppon þam fæstan stane criste: for þan ðe se gelyfeda þurh cristes gescyldnysse ætwint þam fræcednyssum þæra deoflicra costnunga.
[004200 (391.78)],    He cwæð. ic þe betæce heofenan rices cæge.
[004300 (391.78)],    Nis seo cæig gylden ne sylfren ne of nanum antimbre gesmiðod: ac is se anweald þe him crist forgeaf. þæt nan man ne cymþ into godes rice. buton se halga petrus him geopenige þæt infær. & swa hwæt swa þu bintst ofer eorðan þæt bið gebunden on heofenum.
[004400 (391.82)],    & swa hwæt swa þu unbintst ofer eorþan. þæt bið unbunden on heofenan.
[004500 (391.83)],    Ðisne anweald he forgeaf nu petre. & eac syððan ær his upstige eallum his apostolum. þa ða he him on ableow þus cweðende.
[004600 (391.85)],    Onfoð haligne gast: þæra manna synna þe ge forgifað beoð forgyfene: & þam ðe ge forgyfenysse ofunnon. him bið oftogen seo forgyfenyss.
[004700 (391.88)],    Nellað þa apostoli nænne rihtwisne mid heora mansumunge gebindan. ne eac þone manfullan miltsiende unbindan. buton he mid soþre dædbote gecyrre to lifes wege.
[004800 (391.90)],    Ðone ylcan anweald hæfð se ælmihtiga getiðod biscopum. & halgum mæssepreostum. gif hi hit æfter þære godspellican gesetnysse carfullice healdað.
[004900 (391.92)],    Ac for þi is seo cæig petre synderlice betæht. þæt eall þeodscipe gleawlice tocnawe. þæt swa hwa swa oðscyt fram annysse þæs geleafan. þe petrus þa andette criste: þæt him ne bið getiþod naþor ne synna forgyfenys. ne infær þæs heofonlican rices.
[005000 (391.97)],DE PASSIONE. APOSTOLORVM.
[005100 (391.98)],    We wyllað æfter þysum godspelle eow gereccan þæra apostola drohtnunga: & geendunge mid scortre race: for þan ðe heora þrowung is gehwær on engliscum gereorde fullice geendebyrd.
[005200 (391.100)],    Æfter drihtnes upstie wæs petrus bodiende geleafan þam leodscipum þe sind gecwedene galatia. cappadocia. biðþinia. asia. italia.
[005300 (391.102)],    Syððan ymbe tyn geara fyrst he gewende to romebyri bodiende godspel: & on þære byrig he gesette his biscopsetl & þær gesæt fif & twentig geara lærende þa romaniscan ceastergewaran godes mærþa. mid micclum tacnum.
[005400 (392.106)],    His wiþerwinna wæs on eallum his færelde sum dry se wæs simon genemned.
[005500 (392.107)],    Ðes dry wæs mid þam awyriedum gaste to þam swiðe afylled þæt he cwæð þæt he wære crist godes sunu & mid his drycræfte þæs folces geleafan amyrde.
[005600 (392.110)],    Ða gelamp hit þæt man ferede anre wydewan suna lic þær petrus bodiende wæs.
[005700 (392.111)],    He ða cwæð to þam folce & to þam dry: genealæcað þære bære. & gelyfað þæt ð [[../images/etail.gif]]ss bodung soð sy þe þone deadan to life arærð.
[005800 (392.113)],    Hwæt þa symon wearð gebyld þurh deofles gast. & cwæð.
[005900 (392.113)],    Swa hraþe swa ic þone deadan arære. acwellað minne wiðerwinnan petrum.
[006000 (392.115)],    Ðæt folc him andwyrde: cucenne we hine forbærnað.
[006100 (392.115)],    Simon þa mid deofles cræfte dyde þæt ðæs deadan lic styriende wæs.
[006200 (392.116)],    Þa wende þæt folc þæt he geedcucod wære.
[006300 (392.117)],    Petrus þa ofer eal clypode. gif he geedcucod sy sprece to us: astande. onbyrige metes & ham gecyrre.
[006400 (392.119)],    Ðæt folc þa hrymde. hluddre stemne. gif symon þis ne deð. he sceal þæt wite þolian þe he ðe gemynte.
[006500 (392.120)],    Simon to þysum wordum hine gebealh. & fleonde wæs. ac þæt folc mid ormætum edwite hine gehæfte.
[006600 (392.123)],    Se godes apostol þa genealæhte þam lice mid aþenedum earmum þus biddende.
[006700 (392.124)],    Ðu leofa drihten. þe us sendest to bodienne þinne geleafan. & us behete þæt we mihton þurh þinum naman deofla todræfan. & untrume gehælan & þa deadan aræran: arær nu þysne cnapan þæt ðis folc oncnawe þæt nan god nys buton ðu ana mid þinum fæder & þam halgan gaste.
[006800 (392.128)],    Æfter þysum gebede aras se deada. & gebiggedum cneowum to petre cwæð.
[006900 (392.129)],    Ic geseah hælend crist & he sende his englas for þinre bene þæt hi me to life gelæddon.
[007000 (392.130)],    Ðæt folc ða mid anre stemne clypiende cwæð.
[007100 (393.131)],    An god is þe petrus bodað. & woldon forbærnan þone dry: ac petrus him forwyrnde: cwæð ðæt se hælend him tæhte þone regol þæt hi sceoldon yfel mid gode forgyldan.
[007200 (393.135)],    Symon þa ða he þam folce ætwunden wæs. getigde ænne ormætne ryððan innon þam gete þær petrus in hæfde þæt he færlice hine abitan sceolde.
[007300 (393.137)],    Hwæt þa petrus com & þone ryððan untigde mid þysum bebode.
[007400 (393.138)],    Yrn & sege symone þæt he leng mid his drycræfte godes folc ne bepæce: þe he mid his agenum blode gebohte.
[007500 (393.139)],    & he sona getengde. wið ðæs drys. & hine on fleame gebrohte.
[007600 (393.140)],    Petrus wearð æfterweard þus cweþende.
[007700 (393.141)],    On godes naman ic þe bebeode. þæt ðu nænne toð on his lice ne gefæstnige.
[007800 (393.142)],    Se hund þa ða he ne moste his lichaman derian. totær his hæteru sticmælum of his bæce. & hine draf geond þa weallas: þeotende swa swa wulf on þæs folces gesihðe.
[007900 (393.144)],    He þa ætbærst þam hunde. & to langum fyrste syððan for þære sceame næs gesewen on romana byri.
[008000 (393.147)],    Syððan eft on fyrste he beget sumne þe hine bespræc to þam casere. nerone: & gelamp þa þæt se awyrigeda ehtere þone deofles þen his freondscipum geþeodde.
[008100 (393.149)],    Mid þam þe hit þus gedon wæs þa æteowde crist hine sylfne petre on gastlicre gesihþe: & mid þyssere tihtinge hine gehyrte.
[008200 (393.151)],    Se dry simon. & se wælhreowa nero sind mid deofles gaste afyllede. & syrwiað ongean ðe. ac ne beo þu afyrht. ic beo mid þe & ic asende minne þeowan paulum þe to frofre: se stæpð to merien into romana byri. & git mid gastlicum gecampe winnað ongean þone dry. & hine awurpað into hellegrunde. & gyt syððan samod to minum rice becumað mid sige martyrdomes.
[008300 (393.157)],    Þis gelamp swa soðlice on þone oðerne dæig com paulus into þære byrig. & heora æigþer oþerne mid micelre blisse underfeng. & wæron togædere bodiende binnon þære byrig seofon monþas. þam folce lifes weig.
[008400 (394.160)],    Beah ða ungerim folces to cristendome þurh petres lare. & eac þæs caseres gebedda libia. & his heahgerefan wif agripina wurdon swa gelyfede þæt hi forbugon heora wera neawiste.
[008500 (394.162)],    Þurh paules bodunge gelyfdon þæs caseres þegnas. & hiredcnihtas: & æfter heora fulluhte noldon gecyrran to his hirede.
[008600 (394.165)],    Symon se dry worhte ða ærene næddran styriende. swilce heo cucu wære. & dyde þæt ða anlicnyssa þæra hæþenra hlihende wæron. & styrigende. & he sylf wearþ færlice uppon þære lyfte gesewen.
[008700 (394.168)],    Ðærtogeanes gehælde petrus blinde & healte. & deofolseoce. & þa deadan arærde & cwæð to þam folce þæt hi sceoldon forfleon þæs deofles drycræft. þy læs þe hi mid his lotwrencum bepæhte wurdon.
[008800 (394.171)],    Þa wearð þis ðam casere gecyd & he het þone dry him to gefeccan & eac þa apostolas.
[008900 (394.172)],    Symon bræd his hiw ætforan þam casere swa þæt he wearð færlice geþuht cnapa. & eft harwenge: hwiltidum on wimmannes hade. & eft þarrihte on cnihthade.
[009000 (394.175)],    Ða nero þæt geseah. þa wende he þæt he godes sunu wære. petrus cwæð þæt he godes wiðersaca wære. & mid leasum drycræfte forscyldgod. & cwæð ðæt he wære gewis deofol on menniscre edwiste.
[009100 (394.177)],    Symon cwæð: Nis na gedafenlic þæt ðu cyning hlyste anes leases fisceres wordum: ac ic þysne hosp leng ne forbere: nu ic bebeode minum englum þæt hi me on ðysum fiscere gewrecon.
[009200 (394.180)],    Petrus cwæð. ne ondræde ic þine awyrigedan gastas: ac hi wurðað afyrhte þurh mines drihtnes geleafan.
[009300 (394.182)],    Nero cwæð.
[009400 (394.182)],    Ne ondrædst þu ðe petrus symones mihta. þe mid wundrum his godcundnysse geswutelað?
[009500 (394.183)],    Petrus cwæð.
[009600 (394.184)],    Gif he godcundnysse hæbbe: þonne secge he hwæt ic þence. oððe hwæt ic don wylle.
[009700 (395.185)],    Nero cwæð. sege me petrus on sunderspræce hwæt ðu þence.
[009800 (395.186)],    He þa aleat to þæs cyninges eare. & het him beran dihlice berene hlaf & he bletsode þone hlaf & tobræc: & bewand on his twam slyfum þus cweþende.
[009900 (395.188)],    Sege nu simon hwæt ic þohte oððe cwæde. oððe gedyde.
[010000 (395.189)],    He ða gebealh hine for þan ðe he ne mihte geopenian petres digelnysse: & dyde þa mid drycræfte þæt ðær comon micele hundas & ræsdon wið petres weard: ac petrus æteowde þone gebletsodan hlaf þam hundum & hi þærrihte of heora gesihðe fordwinon.
[010100 (395.193)],    He ða cwæð to þam casere.
[010200 (395.193)],    Symon me mid his englum geþiwde. nu sende he hundas to me. for þan þe he næfð godcundlice englas. ac hæfð hundlice.
[010300 (395.195)],    Nero cwæð. hwæt is nu symon ic wene wyt synd oferswiþde.
[010400 (395.196)],    Simon andwyrde.
[010500 (395.196)],    Þu goda cyning. nat nan man manna geþohtas buton gode anum.
[010600 (395.197)],    Petrus andwyrde.
[010700 (395.197)],    Untwylice þu lyhst þæt ðu god sy. nu þu nast manna geþohtas.
[010800 (395.199)],    Ða bewende nero hine to paulum. & cwæð.
[010900 (395.199)],    Hwi ne cwyst þu nan word? Oððe hwa teah ðe? oððe hwæt lærdest þu mid þinre bodunge?
[011000 (395.201)],    Paulus him andwyrde.
[011100 (395.201)],    La leof hwæt wylle ic ðysum forlorenum wiðersacan geandwyrdan: gif þu wilt his wordum gehyrsumian þu amyrst þine sawle. & eac þinne cynedom.
[011200 (395.203)],    Be minre lare þe ðu axast ic þe andwyrde.
[011300 (395.204)],    Se hælend þe petrum lærde on his andwerdnysse. se ylca me lærde mid onwrigenysse.
[011400 (395.205)],    & ic gefylde mid godes lare fram iherusalem. oð ðæt ic com to iliricum.
[011500 (395.206)],    Ic lærde þæt men him betweonan lufodon & gearwurðodon.
[011600 (395.207)],    Ic tæhte þam rican þæt hi ne onhofon hi. ne heora hiht on leasum welan ne besetton. ac on gode anum.
[011700 (395.209)],    Ic tæhte þam medeman mannum þæt hi gehealdene wæron on heora bigwiste & scrude.
[011800 (395.210)],    Ic bebead þearfum. þæt hi blissodon on heora hafenleaste.
[011900 (395.211)],    Fæderas ic manode. þæt hi mid steore godes eges heora cild geþeawodon.
[012000 (395.212)],    Þam cildum ic bead þæt hi gehyrsume wæron fæder & meder to halwendum mynegungum.
[012100 (395.213)],    Ic lærde weras þæt hi heora æwe heoldon: for þan. þæt se wer gewitnað on æwbræcum wife. þæt wrecð god on æwbræcum were.
[012200 (396.215)],    Ic manode eawfæste wif þæt hi heora weras inwerdlice lufedon. & him mid ege gehyrsumedon swa swa hlafordum.
[012300 (396.217)],    Ic lærde hlafordas þæt hi heora ðeowum liþe wæron for þan ðe hi sind gebroþru for gode. se hlaford & se þeowa.
[012400 (396.219)],    Ic bebead þeowum mannum. þæt hi getreowlice & swa swa gode heora hlafordum þeowdon.
[012500 (396.220)],    Ic tæhte eallum geleaffullum mannum þæt hi wurðion ænne god ælmihtinne. & ungesewenlicne.
[012600 (396.222)],    Ne leornode ic þas lare æt nanum eorðlicum menn: ac hælend crist of heofenum me spræc to. & sende me to bodienne his lare eallum ðeodum: þus cweþende: far ðu geond þas woruld & ic beo mid þe. & swa hwæt swa þu gecwyst. oððe dest. ic hit gerihtwisie.
[012700 (396.226)],    Se casere wearð ða ablicged mid þysum wordum.
[012800 (396.226)],    Symon cwæð.
[012900 (396.226)],    Þu goda cyning ne understentst þu þysra twegra manna gereonunge ongean me.
[013000 (396.228)],    Ic eom soðfæstnys: ac þas þwyriað wið me.
[013100 (396.228)],    Hat nu aræran ænne heahne tor þæt ic ðone astige for þan ðe mine englas nellað cuman to me on eorðan betwux synfullum mannum. & ic wylle astigan to minum fæder. & bebeode minum englum þæt hi ðe to minum rice gefeccon.
[013200 (396.232)],    Nero þa cwæð.
[013300 (396.232)],    Ic wylle geseon gif þu ðas behat mid weorcum gefylst.
[013400 (396.233)],    & het þa ðone tor mid micclum ofste on smeþum felda aræran: & bebead eallum his folce þæt hi to þyssere wæfersyne samod comon.
[013500 (396.235)],    Se dry astah ðone tor ætforan eallum folce: & astrehtum earmum. ongan fleogan on þa lyft.
[013600 (396.236)],    Paulus cwæð to petre. broþor ðu wære gode gecoren ær ic. þe gedafnað þæt ðu þysne deofles þen mid þinum benum afylle: & ic eac mine cneowu gebige to þære bene.
[013700 (396.239)],    Ða beseah petrus to þam fleondan dry: þus cweþende.
[013800 (396.239)],    Ic halsige eow awyriede gastas on cristes naman þæt ge forlæton þone dry. þe ge betwux eow feriað.
[013900 (396.241)],    & þa deoflu þærrihte hine forleton. & he feallende tobærst on feower sticcum.
[014000 (396.242)],    Ða feower sticcu clifodon to feower stanum þa sind to gewitnysse þæs apostolican siges oð ðysne andweardan dæig.
[014100 (397.244)],    Petres geþyld geþafode þæt ða hellican fynd hine up geond þa lyft sume hwile feredon þæt he on his fylle þe hetelicor hreosan sceolde.
[014200 (397.246)],    & se þe lytle ær beotlice mid deoflicum fiþerhaman fleon wolde þæt he ða færlice his feþe forlure.
[014300 (397.247)],    Him gedafenode þæt he on heannysse ahafen wurde. þæt he on gesihðe ealles folces hreosende þa eorðan gesohte.
[014400 (397.250)],    Hwæt þa nero bebead petrum & paulum on bendum gehealdan: & þa sticca simones hreawes mid wearde besettan: wende þæt he of deaðe on þam ðriddan dæge arisan mihte.
[014500 (397.252)],    Petrus cwæð: þes symon ne geedcucað ær þam gemænum æriste: ac he is to ecum witum genyþerod.
[014600 (397.254)],    Se godes wiþærwinna nero. mid geþeahte his heahgerefan agrippan het paulum beheafdian: & petrum on rode ahon.
[014700 (397.256)],    Paulus þa be ðæs cwelleres hæse underbeah swurdes ecge. & petrus rodehencgene astah.
[014800 (397.257)],    Ða ða he to þære rode gelæd wæs he cwæð ða to þam cwellerum.
[014900 (397.258)],    Ic bidde eow. wendað min heafod adune. & astreccað mine fet wið heofenas weard ne eom ic wyrþe þæt ic swa hangie swa min drihten.
[015000 (397.260)],    He astah of heofenum for middaneardes alysednysse. & wæron for ði his fet nyþer awende: me he clypað nu to his rice: awendað for þi mine fotwelmas to þam heofonlican wege. & þa cwelleras him þa ðæs getiþodon.
[015100 (397.264)],    Ða wolde þæt cristene folc. þone casere acwellan. ac petrus mid þysum wordum hi gestilde.
[015200 (397.265)],    Min drihten for feawum dagum me geswutelode þæt ic sceolde mid þysre þrowunge his fotswaðum fylian. nu mine bearn ne gelette ge minne weig: mine fet synd nu awende to þam heofonlican life.
[015300 (397.268)],    Blissiað mid me. nu todæig ic onfo minre earfoðnysse edlean.
[015400 (397.269)],    He wæs þa biddende his drihten mid þysum wordum.
[015500 (398.270)],    Hælend min ic þe betæce þine scep þe ðu me befæstest: ne beoð hi hyrdelease þonne hi þe habbað & he mid þysum wordum agef his gast.
[015600 (398.273)],    Samod hi ferdon. petrus & paulus on ðysum dæge sigefæste to þære heofonlican wununge.
[015700 (398.274)],    On þam syx & þritteogoðan geare æfter cristes þrowunge mid þam hi wuniað on ecnysse.
[015800 (398.275)],    Æfter heora ðrowunge þærrihte comon wlitige weras & uncuðe eallum ðam folce cwædon þæt hi comon fram hierusalem. to þy þæt hi woldon þæra apostola lic bebyrian & swa dydon mid micelre arwurðnysse & sædon þam folce þæt hi micclum blissian mihton for þan ðe hi swilce mundboran on heora neawiste habban moston.
[015900 (398.281)],    Wite ge eac þæt ðes wyrsta cyning nero rice æfter cweale þisra apostola healdan ne mot.
[016000 (398.282)],    Hit gelamp ða þæt eall þæs wælhreowan caseres folc samod hine hatode swa þæt hi ræddon anmodlice þæt man hine gebunde & oð deað swunge.
[016100 (398.284)],    Nero þa ða he ðæs folces þeaht geaxode wearð to feore afyrht. & mid fleame to wuda getengde. þa asprang þæt word þæt he swa lange on cyle & on hungre dwelode oð ðæt hine wulfas totæron.
[016200 (398.287)],    Ða gelamp hit æfter þam þæt grecas gelæhton þæra apostola lichaman: & woldon east mid him lædan.
[016300 (398.288)],    Ða færinga gewearð micel eorðstyrung. & þæt romanisce folc þider onette. & þa lic ahreddon on þære stowe þe is gehaten katacumbas. & hi þær heoldon oðer healf gear. oð ðæt þa stowa getimbrode wæron þe hi syððan. on alede wæron mid wuldre. & mid lofsangum.
[016400 (398.292)],    Cuð is geond eallum þeodscipum þæt fela wundra gelumpon æt þæra apostola byrgenum. þurh þæs hælendes tiðe: þam sy wuldor. & lof a on ecnysse. AMEN.
