id,text
[000100 (400.1)],<PRIDIE> KALENDAS IULII NATALE SANCTI PAVLI APOSTOLI. Dixit simon petrus ad iesum ecce nos reliquimus omnia et reliqua.
[000200 (400.4)],    Godes gelaðung wurþað þysne dæig þam mæran apostole paule to wurðmynte. for þan ðe he is gecweden eallra ðeoda lareow þurh soþfæsre lare: wæs þeahhwæðere his martyrdom samod mid þam eadigan petre gefremmed.
[000300 (400.7)],    He wæs fram cildhade on þære ealdan æ getogen. & mid micelre gecnyrdnysse. on þære begriwen wæs.
[000400 (400.8)],    Æfter cristes þrowunge þa ða se soþa geleafa asprang þurh ðæra apostola bodunge: þa ehte he cristenra manna þurh his nytennysse. & sette on cwearterne. & eac wæs on geþafunge æt þæs forman cyðeres stephanes slege: nis þeahhwæðere be him geræd þæt he handlinga ænige mann acwealde.
[000500 (400.14)],    He nam þa gewrit æt þam ealdorbiscopum to þære byrig damascum þæt he moste gebindan þa cristenan þe he on þære byrig gemette. & gelædan to hierusalem.
[000600 (400.16)],    Ða gelamp hit on þam siðe þæt him com færlice to micel leoht. & hine astrehte to eorþan. & he gehyrde stemne ufan: þus cweþende. saule sauwle: hwi ehtst þu min?
[000700 (400.19)],    Yfel bið ðe sylfum þæt ðu spurne ongean þa gade.
[000800 (400.19)],    He þa mid micelre fyrhte andwyrde þære stemne.
[000900 (400.20)],    Hwæt eart ðu leof hlaford?
[001000 (400.20)],    Him andwyrde seo clypung þære godcundan stemne.
[001100 (400.21)],    Ic eom se hælend þe þu ehtst: ac aris nu. & far forð to þære byrig. þær ðe bið gesæd hwæt þe gedafenige to donne.
[001200 (401.23)],    He aras þa ablendum eagum. & his geferan hine swa blindne to þære byrig gelæddon: & he þær andbidiende ne onbyrigde ætes ne wætes binnon þreora daga fæce.
[001300 (401.25)],    Wæs þa sum godes þegen binnon þære byri: his nama wæs annania to þam spræc drihten þysum wordum.
[001400 (401.27)],    Annania aris. & gecum to minum þeowan saulum se is biddende minre miltsungæ mid eornystum mode.
[001500 (401.28)],    He andwyrde þære drihtenlican stemne.
[001600 (401.29)],    Min hælend hu mæig ic hine gesprecan se þe is ehtere þinra halgena þurh mihte þæra ealdorbiscopa.
[001700 (401.31)],    Drihten cwæð.
[001800 (401.31)],    Far swa ic þe sæde.
[001900 (401.31)],    For þan ðe he is me gecoren fætels. þæt he tobere minne naman þeodum & cynegum. & israhela bearnum: & he sceal fela þrowian for minum naman.
[002000 (401.34)],    Annanias þa becom to þam gecorenan cempan. & sette his handa him on uppan mid þysre gretinge.
[002100 (401.35)],    Saule min broðor: se hælend þe ðe be wege gespræc sende me wið ðin þæt ðu geseo. & mid þam halgan gaste gefylled sy.
[002200 (401.37)],    Ða mid þysum wordum feollon swilce fylmene of his eagum. & he þærrihte gesihðe underfeng. & to fulluhte beah.
[002300 (401.38)],    Wunede þa sume feawa daga mid þam godes þeowan binnon þære byrig & mid micelre bylde þam iudeiscum bodade þæt crist þe hi wiðsocon is þæs ælmihtigan godes sunu.
[002400 (401.41)],    Hi wurdon swyðlice ablicgede & cwædon.
[002500 (401.41)],    La hu ne is þes se wælhreowa ehtere cristenra manna: humeta bodað he cristes geleafan?
[002600 (401.43)],    Saulus soðlice micclum swyðrode. & þa iudeiscan gescynde. mid anrædnysse seþende. þæt crist is godes sunu.
[002700 (401.45)],    Hwæt þa æfter manegum dagum gereonodon þa iudeiscan hu hi þone godes cempan acwellan sceoldon: & setton þa weardas to ælcum geate þære ceastre.
[002800 (401.47)],    Paulus ongeat heora syrewunge. & þa cristenan hine genamon & on anre wilian aleton ofer þone weall: & he ferde ongean to hirusalem. & hine gecuðlæhte to þam halgan heape cristes hiredes: & him cydde hu se hælend hine of heofonum gespræc.
[002900 (402.51)],    Syððan æfter sumum fyrste com clypung of þam halgan gaste. to þam geleaffullan werode. þus cweþende.
[003000 (402.52)],    Asendað paulum and barnaban to þam weorce þe ic hi gecoren hæbbe.
[003100 (402.53)],    Se halga heap þa be godes hæse & gecorennysse: hi asendon to lærenne eallum leodscipum be cristes tocyme for middaneardes alysednysse.
[003200 (402.56)],    Barnabas wæs þa paules gefera æt þære bodunge to langere fyrste. ða æt nextan wearð him geþuht þæt hi on twa ferdon & swa dydon.
[003300 (402.58)],    Paulus wearð ða afylled & gefrefrod mid þæs halgan gastes gife. & ferde to manegum leodscipum sawende godes sæd. on sumere byrig he wæs twelf monað on sumere twa gear on sumere þreo. & gesette biscopas & mæssepreostas. & godes þeowas ferde syððan forð to oþrum leodscipe. & dyde swa gelice asende þonne eft ongean ærendgewritu to ðam geleaffullum þe he ær tæhte. & hi swa mid þam gewritum tihte & getrymde to lifes wege.
[003400 (402.65)],    We wyllað nu mid sumere scortre trahtnunge þas rædinge oferyrnan. & geopenian gif heo hwæt digeles on hyre hæbbende sy.
[003500 (402.66)],    Paulus ehte cristenra manna. na mid niðe swa swa þa iudeiscan dydon: ac he wæs midspr [[../images/etail.gif]]ca & bewerigend þære ealdan æ. mid micelre anrædnysse: wende þæt cristes geleafa wære wiðerwinna þære ealdan gesetnysse.
[003600 (402.70)],    Ac se hælend þe gesette þa ealdan æ. mid mislicum getacnungum. se ylca eft on his andwerdnysse hi awende to soðfæstnysse æfter gastlicere getacnunge.
[003700 (402.72)],    Ða nyste paulus þa gastlican getacnunge. þære. æ. & wæs for þi hyre forespreca. & ehtere cristes geleafan.
[003800 (402.74)],    God ælmihtig þe ealle þing wat. geseah his geþanc þæt he ne ehte geleaffulra manna þurh andan ac þurh ware þære ealdan. .æ. & hine ða gespræc of heofonum þus cweþende. saule. hwi ehtst þu min Ic eom seo soðfæstnyss þe ðu werast geswic þære ehtnysse derigendlic bið þæt þu spurne ongean þa gade.
[003900 (402.78)],    Gif se oxa spyrnð ongean þa gade: hit derað him sylfum.
[004000 (403.79)],    Swa eac hearmað ðe. þin gewinn togeanes me.
[004100 (403.80)],    He cwæð: hwi ehtst ðu min. for þan ðe he is cristenra manna heafod. and besargað swa hwæt swa his lyma on eorþan þrowiað. swa swa he þurh his witegan cwæð.
[004200 (403.82)],    Se þe eow hrepað hit bið me swa egle swilce he hreppe þa seo mines eagan.
[004300 (403.83)],    He wearð astreht. þus cweþende.
[004400 (403.84)],    Hwæt eart þu hlaford.
[004500 (403.84)],    His modignys wearð astreht & seo soðe eadmodnyss wearð on him aræred.
[004600 (403.85)],    He feoll unrihtwis: & wearð aræred rihtwis.
[004700 (403.86)],    Feallende he forleas lichamlice gesihðe: arisende he underfeng his modes onlihtinge.
[004800 (403.87)],    Ðry dagas he wunode buton gesihðe: for þan ðe he wiðsoc cristes ærist on þam þriddan dæge.
[004900 (403.90)],    Annanias is gereht on ebreiscum gereorde scep.
[005000 (403.90)],    Ðæt bylewite scep ða gefullode þone arleasan saulum: & worhte hine arfæstne paulum.
[005100 (403.92)],    He gefullode þone wulf. & geworhte to lambe.
[005200 (403.92)],    He awende his naman mid þeawum. & wæs þa soðfæst bydel godes gelaðunge. se þe ær mid reþre ehtnysse hi geswencte.
[005300 (403.94)],    He wolde forfleon syrewunge iudeiscre þeode: & geþafode þæt hine man on anre wilian ofer þone weall nyþer alet: na þæt he nolde for cristes geleafan deað ðrowian: ac for þi he forfleah þam ungeripedum deaðe. for þan ðe he sceolde ærest menine mann mid his micclum wisdome gode gestrynan. & syððan mid micelre geþingcðe to martyrdome his swuran astreccan.
[005400 (403.99)],    Micele maran wite he þrowode syððan for cristes naman þonne he ær his gecyrrednysse cristenum mannum gebude.
[005500 (403.101)],    Saulus se arleasa beswang þa cristenan: ac æfter þære gecyrrednysse wæs se arfæsta paulus for cristes naman oft beswungen.
[005600 (403.103)],    Æne he wæs gestæned oð deað. swa ðæt þa ehteras. hine for deadne leton: ac þæs on merien he aras. & ferde embe his bodunge.
[005700 (403.106)],    He wæs gelomlice on micelre fræcednysse æigþer ge on sæ ge on lande: on westene. betwux sceaðum. on hungre & on þurste & on manegum wæccum. on cyle. & on næcednysse: & on manegum cwearternum.
[005800 (404.109)],    Swa he onette mid þære bodunge swilce he eall mennisc. to godes rice gebringan wolde: æigþer ge mid lare ge mid gebedum ge mid gewritum. he symle tihte to godes willan.
[005900 (404.111)],    He wæs gelæd to heofenan oð ða þriddan fleringe. & þær he geseh & gehyrde godes digelnysse. þa he ne moste nanum men cyþan.
[006000 (404.113)],    He besargode mid wope oþra manna synna. & eallum geleaffullum he æteowde fæderlice lufe.
[006100 (404.115)],    Mid his handcræfte he teolode his & his geferena forðdæda: & þærtoeacan nis nan þing tocnawen on soþre eawfæstnysse. þæt his lareowdom ne gestaþelode.
[006200 (404.117)],    Ða oþre apostoli be godes hæse leofodon be heora lare unpleolice. ac þeahhwæþere paulus ana se ðe wæs on woruldcræfte teldwyrhta nolde þa alyfdan bileofan onfon ac mid agenre teolunge his & his geferena neode foresceawode.
[006300 (404.121)],    His lara & his drohtnunga sind us unasmeagendlice: ac se bið gesælig þe his mynegungum mid gecnyrdnysse gehyrsumað.
[006400 (404.122)],    He forlet ealle woruldþing & þam hælende anum folgode: swa swa þis godspel cwyð. þe ge nu æt þysre þenunge gehyrdon.
[006500 (404.125)],    On þære tide cwæð petrus se apostol to þam hælende: efne we forleton ealle woruldþing & þe anum fyliað. hwæt dest þu us to leane.
[006600 (404.127)],    Se hælend him andwyrde.
[006700 (404.127)],    Soð ic secge eow. þæt ge ðe me fyliað sceolon sittan ofer twelf domsetlum. on þære edcynninge. þonne ic sitte on settle mines mægenþrymmes. & ge þonne demað twelf israhæla mægðum.
[006800 (404.130)],    And ælc þæra ðe forlæt for minum naman: fæder oððe moder. gebroðru oððe gesweostru. wif oððe bearn. land oððe gebytlu: be hundfealdum him bið forgolden. & he hæfð ðærtoeacan þæt ece lif.
[006900 (405.134)],    Micel truwa hwearftlode on petres heortan: he ana spræc for eallum þam heape: we forleton ealle þing: hwæt forlet petrus?
[007000 (405.135)],    He wæs fiscere: & mid þam cræfte his teolode. & þeah he spræc mid micelre bylde: we forleton ealle þing.
[007100 (405.137)],    Ac micel he forlet & his gebroþru þa ða hi forleton ðone willan to agenne.
[007200 (405.138)],    Ðeah hwa forlæte micele æhta. & ne forlæt ða gitsunge: ne forlæt he ealle ðing.
[007300 (405.139)],    Petrus forlet lytle þing. scip & net: ac he forlet ealle þing þa ða he for godes lufon nan þing habban nolde.
[007400 (405.141)],    He cwæð. we fyliað ðe: nis na fulfremedlic fela æhta to forlætenne. buton he gode fylige.
[007500 (405.142)],    Soðlice þa hæþenan uðwitan fela þing forleton swa swa dyde socrates se þe ealle his æhta behwyrfde wið anum gyldenum wecge. & syððan awearp þone wecg on widdre sæ. þæt seo gitsung þæra æhta his willan ne hremde & abrude fram þære woroldlican lare þe he lufode.
[007600 (405.146)],    Ac hit ne fremede him swa gedon. for þan ðe he ne fyligde gode: ac his agenum willan. & for þi næfde þa heofenlican edlean mid þam apostolum þe ealle woruldþing forsawon. for cristes lufon. & mid gehyrsumnysse him filigdon.
[007700 (405.151)],    Petrus ða befran. hwæt sceal us getimian?
[007800 (405.151)],    We dydon swa swa ðu us hete: hwæt dest þu us to edleane.
[007900 (405.152)],    Se hælend andwyrde.
[008000 (405.152)],    Soð ic eow secge. þæt ge þe me fyliað sceolon sittan ofer twelf domsetlum on þære edcynninge þonne ic sitte on setle mines mægenþrymmes: & ge þonne demað twelf israhela mæigðum.
[008100 (405.155)],    Edcynninge he het þæt gemænelice ærist: on þam beoð ure lichaman geedcynnede to unbrosnunge. þæt is to ecum þingum.
[008200 (405.157)],    Tuwa we beoð on þysum life acennede: seo forme acennednys is flæsclic of fæder & of meder seo oþer acennednys is gastlic. þonne we beoð geedcynnede on þam halgan fulluhte on þam us beoð ealle synna forgyfene þurh þæs halgan gastes gife.
[008300 (405.161)],    Seo þridde acennednys. bið on þam gemænelicum æriste. on þam beoð ure lichaman geedcynnede to unbrosniendlicum lichaman.
[008400 (406.164)],    On þam æriste sittað þa twelf apostoli mid criste on heora domsettlum. & demað ðam twelf mæigðum israhela þeode.
[008500 (406.165)],    Þis twelffealde getel. hæfð micele getacnunge.
[008600 (406.166)],    Gif þa twelf mæigða ana beoð gedemede æt þam micclum dome: hwæt deð þonne seo þreotteoðe mæigð leui?
[008700 (406.168)],    Hwæt doð ealle þeoda middaneardes?
[008800 (406.168)],    Wenst þu þæt hi beoð asyndrode fram þam dome.
[008900 (406.169)],    Ac þis twelffealde getel is geset for eallum mancynne: ealles ymbhwyrftes: for þære fulfremednysse his getacnunge.
[009000 (406.171)],    Twelf tida beoð on ðam dæge: & twelf monþas on geare. twelf heahfæderas sind. twelf witegan. twelf apostoli.
[009100 (406.172)],    & þis getel hæfð maran getacnunga þonne þa ungelæredan undergytan magon.
[009200 (406.173)],    Is nu for þi mid þysum twelffealdan getele ealles middaneardes ymbhwyrft getacnod.
[009300 (406.176)],    Ða apostoli & ealle þa gecorenan. þe him geefenlæhton beoð deman. on þam micclum dæge mid criste.
[009400 (406.177)],    Ðær beoð feower werod æt þam dome. twa gecorenra manna. & twa wiðercorenra.
[009500 (406.178)],    Ðæt forme werod bið þæra apostola. & heora efenlæcendra. þa ðe ealle woruldþing for godes naman forleton: hi beoð ða demeras. & him ne bið nan dom gedemed.
[009600 (406.181)],    Oþer endebyrdnys bið geleaffulra woruldmanna him bið dom geset: swa þæt hi beoð. asyndrede fram gemanan þære wiðercorenra. þus cweþendum drihtne.
[009700 (406.183)],    Cumað to me ge gebletsode mines fæder. & onfoð þæt rice þe eow is gegearcod fram frymþe middaneardes.
[009800 (406.185)],    An endebyrdnyss bið ðæra wiðercorenra þa ðe cyððe hæfdon to gode: ac hi ne beeodon heora geleafan mid godes bebodum: þas beoð fordemede.
[009900 (406.187)],    Oþer endebyrdnyss bið ðæra hæþenra manna. þe nane cyððe to gode næfdon.
[010000 (406.188)],    Ðysum bið gelæst se apostolica cwyde. þa ðe buton godes æ. syngodon: hi eac losiað buton ælcere æ.
[010100 (406.190)],    To þysum twam endebyrdnyssum cweð ðonne se rihtwisa dema: gewitað fram me ge awyriedan. into þam ecum fyre þe is gegearcod deofle. & his awyrigedum gastum.
[010200 (407.193)],    Ðæt godspel cwyð forð git: ælc þæra þe forlæt for minum naman fæder oððe moder. gebroðru oððe geswystru wif. oððe bearn. land oððe gebytlu. be hundfealdum him bið forgolden. & he hæfð þærtoeacan þæt ece lif.
[010300 (407.196)],    Hundfeald getel is fulfremed. & se þe forlæt þa ateorigendlican þing for godes naman he underfehð þa gastlican mede be hundfealdum æt gode.
[010400 (407.198)],    Ðes cwyde belimpð swiðe to munuchades mannum. þa ðe for heofonan rices myrhðe forlætað fæder & moder. & flæsclice siblingas hi underfoð manega gastlice fæderas. & gastlice gebroþru. for þan ðe ealle þæs hades menn þe regollice lybbað beoð him to fæderum & to gebroþrum getealde & þærtoeacan hi beoð mid edleane þæs ecan lifes gewelgode.
[010500 (407.203)],    Þa ðe ealle woruldþing be godes hæse forseoð. & on gemænum þingum biwiste habbað. hi beoð fulfremede. & to þam apostolum geendebyrde.
[010600 (407.205)],    Ða oðre þe ðas geþingþe nabbað þæt hi ealle heora æhta samod forlætan magon: hi don þonne þone dæl for godes naman þe him to onhagie. & him bið be hundfealdon ecelice geleanod. swa hwæt swa hi be anfealdum hwilwendlice dælað.
[010700 (407.210)],    Micel todal is betwux þam gecyrredum mannum. sume hi geefenlæcað þam apostolum. sume hi geefenlæcað iudan cristes belæwan. sume annanian & saphiran. sume giezi.
[010800 (407.212)],    Ða ðe ealle gewitendlice þing to þæra apostola efenlæcunge forseoð for intingan þæs ecan lifes: hi habbað lof. & þa ecan edlean mid cristes apostolum.
[010900 (407.215)],    Se þe betwux munecum drohtniende on mynstres æhtum mid facne swicað. he bið iudan gefera þe crist belæwde. & his wite mid helwarum underfehð.
[011000 (407.217)],    Se þe mid twyfealdum geþance. to mynsterlicere drohtnunge gecyrð: & sumne dæl his æhta dælð sumne him sylfum gehylt. & næfð nænne truwan to þam ælmihtigan þæt he him foresceawie andlyfene & gewæda. & oþre neoda he underfehð. þone awyrigedan cwyde mid annanian & saphira þe swicedon on heora agenum æhtum. & mid færlicum deaðe ætforan þam apostolum steorfende afeollon.
[011100 (408.224)],    Se þe on munuclicere drohtnunge earfoðhylde bið. & gyrnð þæra ðinga þe he on woruldlicere drohtnunge næfde. oððe begytan ne mihte. buton twyn him genealæcð se hreofla giezi. þæs witegan cnapan. & þæt þæt he on lichaman geþrowade þæt ðrowað þes on his sawle.
[011200 (408.228)],    Se cnapa folgode þam mæran witegan eliseum. þa com him to sum rice mann of þam leodscipe þe is syria gehaten. his nama wæs naaman & he wæs reoflig: þa becom he to þam godes witegan eliseum on iudea lande.
[011300 (408.231)],    & he þurh godes mihte fram þære coðe hine geheælde.
[011400 (408.232)],    Ða bead he þam godes menn. for his hælðe deorwurþe sceattas.
[011500 (408.233)],    Se witega him andwyrde. godes miht þe gehælde. na ic.
[011600 (408.233)],    Ne underfo ic þin feoh. þanca gode þinre gesundfulnysse & bruc þinra æhta.
[011700 (408.235)],    Naaman ða gecyrde mid ealre his fare to his agenre leode.
[011800 (408.235)],    Ða wæs þæs witegan cnapa giezi. mid gitsunge undercropen. & ofarn þone þegen naaman þus mid wordum liccetende.
[011900 (408.237)],    Nu færlice comon tweigra witegena bearn to minum lareowe: asend him twa scrud & sum pund.
[012000 (408.239)],    Se þegen him andwyrde.
[012100 (408.239)],    Waclic bið him swa lytel to sendenne: ac genim feower scrud. & twa pund.
[012200 (408.240)],    He þa gewende ongean mid þam sceattum & bedigolode his fær wið ðam witegan.
[012300 (408.241)],    Se witega him befran. hwanon come þu giezi?
[012400 (408.241)],    He andwyrde: leof næs ic on nanre fare.
[012500 (408.243)],    Se witega cwæð.
[012600 (408.243)],    Ic geseah þurh godes gast. þa se þegen alihte of his cræte & eode togeanes þe. & þu name his sceattas on feo. & on reafe. hafa þu eac forð mid þam sceattum his reoflan. þu & eall þin ofspring on ecnysse.
[012700 (408.246)],    And he gewende of his gesihðe mid snawhwitum hreoflan beslagen.
[012800 (409.248)],    Is nu for þy munuchades mannum mid micelre gecnyrdnysse to forbugenne þas yfelan gebysnunga: & geeuenlæcan þam apostolum. þæt hi mid him & mid gode þæt ece lif habban moton. AMEN.
