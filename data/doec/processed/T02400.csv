id,text
[000100 (439.1)],VIII KALENDAS SEPTEMBRIS PASSIO SANCTI BARTHOLOMEI APOSTOLI.Wyrdwriteras secgað þæt þry leodscipas sin gehatene india: seo forme india lið to þæra silhearwena rice: seo oþer lið to medos. seo þridde to þam micclum garsecge þeos ðridde india hæfð on anre sidan þeostru & on oþre ðone grimlican garsecg.
[000200 (439.7)],    To þyssere becom godes apostol bartholomeus: & eode into þam temple to þam deofolgilde astaroð. & swa swa ælþeodig þær wunode.
[000300 (439.9)],    On þam deofolgylde wunode swilc deofol þe to mannum þurh ða anlicnysse spræc: & gehælde untruman. blinde & healte þa ðe he sylf ær awyrde.
[000400 (439.11)],    He derode manna gesihþum: & heora lichaman mid mislicum untrumnyssum awyrde. & andwyrde him þurh ða anlicnysse. þæt hi him heora lac offrian sceoldon. & he hi gehælde: ac he him ne heolp mid nanre hæle: ac þa ða hi to him bugon þa geswac he þære lichamlican gedrecednysse. for þan ðe he. ahte þa heora sawla. þa wendon dysige men þæt he hi gehælde: þa ða he ðære drecednysse geswac.
[000500 (439.18)],    Ða mid þam þe se apostol into þam temple eode þa adumbode se deofol astaroð & ne mihte nanum þæra ðe he awyrde gehelpan for þæs halgan godes þegenes neawiste.
[000600 (439.20)],    Ða lagon þær binnon þam temple fela adligra manna. & dæghwomlice. þam deofolgylde offrodon: ac þa ða hi gesawon þæt he heora helpan ne mihte. ne nanum andwyrdan. ða ferdon hi to gehendre byrig þær ðær oþer deofel wæs gewurþod þæs nama wæs berið & him offrodon. & befrinon hwi heora god him andwyrdan ne mihte.
[000700 (440.25)],    Se deofol þa berið andwyrde. & cwæð.
[000800 (440.26)],    Eower god is swa fæste mid isenum racenteagum gewriþen þæt he ne gedyrstlæcð. þæt he furþon orþie oððe sprece. syððan se godes apostol bartholomeus binnon þam temple becom.
[000900 (440.28)],    Hi axodon.
[001000 (440.28)],    Hwæt is se bartholomeus?
[001100 (440.30)],    Se deofol andwyrde.
[001200 (440.30)],    He is freond þæs ælmihtigan godes. & þy he com to þyssere scire þæt he aydlige ealle ða hæðengyld. þe þas indiscan wurðiað.
[001300 (440.32)],    Hi cwædon.
[001400 (440.32)],    Sege us his nebwlite þæt we hine oncnawan magon.
[001500 (440.33)],    Berið him andwyrde.
[001600 (440.33)],    He is blæcfexede. & cyrps hwit on lichaman. & he hæfþ steape eagan & medemlice nosu. & side beardas. hwon harwenge. medemne wæstm. & is ymbscryd mid hwitum oferslype & binnon six and twentig geara næs his reaf horig ne tosigen ne his scos forwerode.
[001700 (440.37)],    Hund siðon he bigð his cneowa on dæge. & hund siþon on nihte. biddende his drihten.
[001800 (440.38)],    His <stemn> is swilce ormæte byme: & him farað mid godes englas þe ne geþafiað. þæt him hungor derige. oððe ænig ateorung.
[001900 (440.40)],    Æfre he bið anes modes. & glæd þurhwunað.
[002000 (440.41)],    Ealle þing he foresceawað & wat: & ealra ðeoda gereord he can.
[002100 (440.42)],    Nu iu he wat hwæt ic be him sprece. for þan ðe godes englas him þeowiað & ealle þing cyþað.
[002200 (440.43)],    Ðonne ge hine secað gif he sylf wyle ge hine gemetað. gif he nele. soðlice ne finde ge hine.
[002300 (440.45)],    Ic bidde eow þæt ge hine geornlice biddon. þæt he hider ne gewende. þy læs ðe godes englas þe him mid sind me gebeodon þæt hi minum geferan astarað gebudon.
[002400 (440.47)],    And se deofol mid þysum wordum suwade.
[002500 (441.48)],    Hi gecyrdon ongean & sceawedon ælces ælþeodiges mannes andwlitan & gyrlan. & hi nateshwon binnon twegra daga fæce hine ne gemetton.
[002600 (441.50)],    Ða betwux þysum hrymde sum wod man þurh deofles gast. & cwæð.
[002700 (441.51)],    Eala þu godes apostol bartholomee. þine gebedu geangsumiað me & ontendað.
[002800 (441.52)],    Se apostol þa cwæð.
[002900 (441.52)],    Adumba þu unclæna deofol. & gewit of þam men: & þærrihte wearð se man geclænsod fram þam fulan gaste & gewittiglice spræc: se þe for manegum gearum awedde.
[003000 (441.55)],    Þa geaxode se cyning polimius be þam witseocum menn. hu se apostol hine fram þære wodnysse ahredde. & het hine to him gelangian. & cwæð.
[003100 (441.57)],    Min dohter is hreowlice awed: nu bidde ic þe ðæt ðu hi on gewitte gebringe. swa swa þu dydest seustium se þe for manegum gearum mid egeslicre wodnysse gedreht wæs.
[003200 (441.60)],    Ða þa se apostol þæt mæden geseah mid heardum racenteagum gebundene for þan ðe heo bat & totær ælcne þe heo geræcan mihte & hire nan man genealæcan ne dorste. þa het he hi unbindan.
[003300 (441.62)],    Ða ðenas him andwyrdon.
[003400 (441.63)],    Hwa dear hi hreppan.
[003500 (441.63)],    Bartholomeus andwyrde.
[003600 (441.63)],    Ic hæbbe gebunden þone feond þe hi drehte. & ge gyt hi ondrædað?
[003700 (441.64)],    Gað to & unbindað hi. & gereordiað. & on ærnemerigen lædað hi to me.
[003800 (441.65)],    Hi þa dydon be þæs apostoles hæse. & se awyrigeda gast ne mihte na leng hi dreccan.
[003900 (441.68)],    Ða þæs on merien se cyning polimius gesymde gold & seolfor & deorwurþe gymmas & pællene gyrelan uppon olfendum. & sohte þone apostol. ac he hine nateshwon ne gemette.
[004000 (441.70)],    Eft þæs on merien com se apostol into þæs cinges bure beclysedre dura & hine befran.
[004100 (441.71)],    Hwi sohtest þu me mid golde & mid seolfre & mid deorwurðum gymmum & gyrelum?
[004200 (441.73)],    Þas lac behofiað þa ðe eorðlice welan secað. ic soðlice nanes eorþlices gestreones ne flæsclices lustes ne gewilnige.
[004300 (441.74)],    Ac ic wylle þæt ðu wite þæt þæs ælmihtigan godes sunu gemedemode hine sylfne. þæt he ðurh mædenlicum innoðe acenned wearð: se þe geworhte heofonas & eorþan. & ealle gesceafta.
[004400 (441.77)],    And he hæfde angin on þære menniscnysse. se þe næfre ne ongan on godcundnysse ac he sylf is angyn. & eallum gesceaftum ægðer ge gesewenlicum ge ungesewenlicum angyn forgeaf.
[004500 (442.80)],    Ðæt mæden þæt hine gebær forhogode ælces weres gemanan: & þam ælmihtigan gode hire mæiðhad behet.
[004600 (442.82)],    Hyre com to godes heahengel gabrihel. & hyre cydde þæs heofonlican æþelinges tocyme. on hyre innoþe. & heo his wordum gelyfde. & swa mid þam cilde wearð.
[004700 (442.85)],    Se apostol þa þam cinge bodade ealne cristendom & middaneardes alysednysse. þurh ðæs hælendes tocyme. & hu he ðone hellican deofol gewylde & him mancynnes benæmde. & cwæð.
[004800 (442.87)],    Drihten crist se ðe þurh his unscyldigum deaðe þone deofol oferswiðde sende us geond ealle þeoda. þæt we todræfdon deofles þenas. þa ðe on anlicnyssum wuniað: & þæt we ða hæþenan þe hi wurþiað of heora anwealde ætbrudon. & we ne underfoð gold ne seolfor ac forseoð. swa swa crist forseah: for þan ðe we gewilniað þæt we rice beon on his rice on þam næfð adl ne untrumnyss ne unrotnyss. ne deað nænne stede: ac þær is ece sælð & eadignys. gefea buton ende mid ecum welum: for þi ic ferde to eowerum temple. & se deofol þe eow þurh ða anlicnysse geandwyrde. þurh godes englum þe me sende is gehæft. & gif þu to fulluhte gebihst. ic do þæt ðu þone deofol gesihst & gehyrst mid hwylcum cræfte he is geþuht ðæt he untrumnysse gehæle.
[004900 (442.98)],    Se awyrigeda deofol syððan he ðone frumsceapenan man beswac. syððan he hæfde anweald ofer ungelyfedum mannum. on sumum maran on sumum læssan.
[005000 (442.101)],    On þam maran þe swiþor syngiað: on þam læssan ðe hwonlicor syngiað.
[005100 (442.102)],    Nu deð se deofol mid his lotwrencum þæt ða earman men geuntrumiað: & tiht hi þæt hi sceolon gelyfan on deofolgyldum. þonne geswicð he þære gedrecednysse & hæfð heora sawla on his anwealde þonne hi cweðað to þære deofollican anlicnysse þu eart min god.
[005200 (443.106)],    Ac þes deofol þe binnon eowrum temple wæs is gebunden. & ne mæg nateshwon andwyrdan. þam ðe him to gebiddað.
[005300 (443.108)],    Gif þu wilt afandian ðæt ic soð secge. ic hate hine faran into þære anlicnysse. & ic do þæt he andet þis ylce. þæt he is gewriþen. & nane andsware syllan ne mæg.
[005400 (443.111)],    Ða andwyrde se cyning.
[005500 (443.111)],    Nu tomerigen hæfð þis folc gemynt þæt hi heora lac him offrian. þonne cume ic þærto þæt ic geseo þas wunderlican dæda.
[005600 (443.113)],    Witodlice on þam oþrum dæge com se cyning mid þære burhware to þam temple: & þa hrymde se deofol mid egeslicere stemne ðurh ða anlicnysse. & cwæð.
[005700 (443.115)],    Geswicað earma geswicað eowera offrunga þy læs ðe ge wyrsan pinunge þrowian þonne ic.
[005800 (443.116)],    Ic eom gebunden mid fyrenum racenteagum fram cristes englum. þone ðe þa iudeiscan on rode ahengon. wendon þæt se deað hine gehæftan mihte.
[005900 (443.119)],    He soðlice þone deað oferswiðde. & urne ealdor mid fyrenum bendum gewrað. & on þam þriddan dæge sigefæst aras & sealde his rodetacen his apostolum. & tosende hi geond ealle þeoda: an þæra is her þe me gebundenne hylt: ic bidde eow þæt ge me to him geþingian. þæt ic mote faran to sumere oþre scire.
[006000 (443.124)],    Ða cwæð se apostol bartholomeus. þu unclæna deofol: andete hwa awyrde þas untruman men?
[006100 (443.125)],    Se unclæna gast andwyrde.
[006200 (443.125)],    Ure ealdor swa gebunden swa he is. sent us to mancynne þæt we hi mid mislicum untrumnyssum awyrdon: ærest heora lichaman for þan ðe we nabbað nænne anweald on heora sawlum buton hi heora lac us geoffrian.
[006300 (443.128)],    Ac þonne hi for heora lichaman hælðe us offriað þonne geswice we þæs lichaman gedrecednysse. for þan ðe we habbað syððan heora sawla on urum gewealde.
[006400 (443.131)],    Þonne bið geþuht swilce we hi gehælon. þonne we geswicað þæra awyrdnyssa. & men us wurþiað for godas. þonne we soðlice deoflu sind: þæs ealdres gyngran. þe crist þæs mædenes sunu gewrað.
[006500 (443.134)],    Fram þam dæge þe his apostol bartholomeus hider com. ic eom mid byrnendum racenteagum þearle fornumen. & for þi ic sprece þe he me het: elles ic ne dorste on his andweardnysse sprecan: ne furþon ure ealdor.
[006600 (444.138)],    Ða cwæð se apostol.
[006700 (444.138)],    Hwi nelt þu gehælan þas untruman swa swa þin gewuna wæs.
[006800 (444.139)],    Se sceocca andwyrde.
[006900 (444.139)],    Ðonne we manna lichaman deriað. buton we þære sawle derian magon þa lichaman þurhwuniað on heora awyrdnysse.
[007000 (444.141)],    Bartholomeus cwæð.
[007100 (444.141)],    & hu becume ge to þære sawle awyrdnysse?
[007200 (444.142)],    Se deofol andwyrde.
[007300 (444.142)],    Ðonne hi gelyfað þæt we godas sind. & us offriað þonne forlæt se ælmihtiga god hi. & we þonne forlætað þone lichaman ungebrocedne & cepað ðære sawle þe us to gebeah. & heo þonne on ure anwealde bið.
[007400 (444.145)],    Ða cwæð se apostol to eallum þam folce: efne nu ge habbað gehyred hwilc þes god is þe ge wendon þæt eow gehælde.
[007500 (444.147)],    Ac gehyrað nu þone soþan god eowerne scyppend þe on heofenum eardað. & ne gelyfe ge heononforð on ydelum anlicnyssum.
[007600 (444.149)],    And gif ge wyllað þæt ic eow to gode geþingie: & þæt ðas untruman hælðe underfon: towurpað þonne þas anlicnysse. & tobrecað.
[007700 (444.151)],    Gif ge þis doð. þonne halgie ic. þis tempel on cristes naman. & eow þæroninnan mid his fulluhte fram eallum synnum aþwea.
[007800 (444.153)],    Ða het se cyning þa anlicnysse towurpan.
[007900 (444.153)],    Hwæt ðæt folc þa caflice mid rapum hi bewurpon. & mid stengum awegdon: ac hi ne mihton for þam deofle þa anlicnysse styrian.
[008000 (444.155)],    Ða het se apostol tolysan þa rapas & cwæð to þam awyrigedan gaste þe hire on sticode.
[008100 (444.157)],    Gif þu wille þæt ic þe on niwelnysse ne asende: gewit of þissere anlicnysse & tobrec hi. & <far> to westene þær nan fugel ne flyhð. ne yrðling ne erað. ne mannes stemn ne swegð.
[008200 (444.159)],    He þærrihte ut gewat. & sticmælum tobræc þa anlicnysse. & ealle þa græftas binnon þam temple tobrytte.
[008300 (444.162)],    Ðæt folc þa mid anre stemne clypode: an ælmihtig god is þone þe bartolomeus bodað.
[008400 (444.163)],    Se apostol ða astrehte his handa wið heofenas weard þus biddende.
[008500 (445.164)],    Þu ælmihtiga god on þam ðe abraham gelyfde. & isaac & iacob. þu ðe asendest þinne ancennedan sunu. þæt he us alysde mid his deorwurþum blode fram deofles þeowdome. & hæfþ us geworht þe to bearnum.
[008600 (445.167)],    Ðu eart unacenned fæder: he is sunu of þe æfre acenned. & se halga gast is æfre forðstæppende of þe & of þinum bearne: se forgeaf us on his naman þas mihte þæt we untrume gehælon & blinde onlihton hreoflige geclænsian. deoflu afligan. deade aræran. & cwæð to us. soð ic eow secge: swa hwæt swa ge biddað on minum naman æt minum fæder. hit bið eow getiðod: nu bidde ic on his naman. þæt ðeos untrume meniu sy gehæled: þæt hi ealle oncnawon þæt ðu eart ana god on heofonum & on eorþan. & on sæ. þu ðe hælðe geedstaþelast þurh þone ylcan urne drihten. se þe mid þe & mid þam halgan gaste. leofað & rixað on ealra worulda woruld.
[008700 (445.177)],    Mid þam ðe hi andwyrdon amen. þa wearð eal seo untrume meniu gehæled. & þær com þa fleogende godes engel scinende swa swa sunne. & fleah geond þa feower hwemmas þæs temples & agrof mid his fingre rodetacen on þam fyþerscytum stanum & cwæð.
[008800 (445.180)],    Se god þe me sende. cwæð þæt. swa swa þas untruman sind gehælede fram eallum coþum. swa he geclænsode þis tempel fram þæs deofles fulnyssum: þone þe se apostol het to westene gewitan.
[008900 (445.183)],    And god bebead me þæt ic ðone deofol eowerum gesihþum ær æteowie.
[009000 (445.184)],    Ne beo ge afyrhte þurh his gesihðe: ac mearciað rodetacen on eowerum foreheafdum. & ælc yfel gewit fram eow.
[009100 (445.186)],    And se engel þa æteowde þam folce þone awyrigedan gast on þyssere gelicnysse.
[009200 (445.187)],    He wearð ða æteowod swilce ormæte silhearwa. mid scearpum nebbe. mid sidum bearde his loccas hangodon to þam anccleowum. his eagan wæron fyrene spearcan sprencgende. him stod sweflan lig of þam muðe. he wæs egeslice gefiþerhamod. & his handa to his bæce gebundene.
[009300 (446.192)],    Ða cwæð se godes engel to þam atelican deofle.
[009400 (446.192)],    For þan ðe þu wære gehyrsum þæs apostoles hæsum. & tobræce þas deofollican anlicnysse. nu æfter his behate ic ðe unbinde þæt ðu <fare> to westene þær þær nanes mannes drohtnung nis. & þu ðær wunie oð ðam micclum dome. & se engel hine þa unband. & he mid hreowlicere wanunge aweg gewat. & nahwar syððan ne æteowde.
[009500 (446.197)],    Se engel þa him eallum onlociendum fleah to heofenum.
[009600 (446.198)],    Hwæt ða se cyning polimius mid his wife. & his twam sunum & mid eallum his leode gelyfde on þone soðan god & wearð gefullod. & awearp his cynehelm samod mid his purpuran gyrlum. & nolde þone godes apostol forlætan.
[009700 (446.202)],    Æfter þysum gesamnodon gehwylce þwyrlice wiþercoran & wrehton þone cyning to his breþer astrigem se wæs cyning on oþrum leodscipe. & cwædon. þin broþer is geworden anes dryes folgere: se geagnað him ure tempel & ure godas tobrycð.
[009800 (446.205)],    Ða wearð se cyning astriges gehathyrt. & sende þusend gewæpnodra cempena þæt hi ðone apostol gebundenne to him bringan sceoldon.
[009900 (446.207)],    Ða þa se apostol him to gelæd wæs. þa cwæð se cyning. hwi amyrdest þu minne broþer mid þinum drycræfte?
[010000 (446.209)],    Bartholomeus andwyrde.
[010100 (446.209)],    Ne amyrde ic hine. ac ic hine awende fram hæþenum gylde to þam soþan gode.
[010200 (446.210)],    Se cyning him to cwæð.
[010300 (446.211)],    Hwi towurpe þu ure godas?
[010400 (446.211)],    He andwyrde.
[010500 (446.211)],    Ic sealde ða mihte þam deoflum þæt hi tocwysdon þa ydelan anlicnysse þe hi on wunedon þæt ðæt mennisce folc fram heora gedwylde gecyrde & on þam ecan gode gelyfde.
[010600 (446.214)],    Ða cwæð se cyning swa swa þu dydest minne broðer his god forlætan. & on þinum gode gelyfan: swa do ic eac þe forlætan þinne god. & on minum gelyfan ða andwyrde se apostol.
[010700 (447.217)],    Ic æteowode þone god þe ðin broðor wurðode him gebundenne. & ic het þæt he sylf his anlicnysse tobræce: gif þu miht ðis don minum gode þonne gebigst þu me to þines godes bigencgum.
[010800 (447.220)],    Gif þu ðonne þis minum gode don ne miht. ic tobryte ealle þine godas & þu ðonne gelyf on þam soþan gode þe ic bodie.
[010900 (447.222)],    Mid þam þe hi ðis spræcon þa cydde sum man þam cyninge þæt his mæsta god baldað feolle. & sticmælum toburste.
[011000 (447.223)],    Se cyning ða totær his purpuran reaf. & het mid stiþum saglum þone apostol beatan. & syððan beheafdian & he þa on ðysum dæge swa gemartyrod to þam ecan life gewat.
[011100 (447.226)],    Witodlice æfter þysum com se broðer mid his folce & þone halgan lichaman mid wulderfullum lofsangum aweg ferodon: & getimbrodon mynster wunderlicere micelnysse. & on þam his halgan reliquias arwurðlice gelogodon.
[011200 (447.229)],    Eornostlice on þam þreotteoþan dæge se cyning astries þe ðone apostol ofslean het wearð mid feondlicum gaste gegrypen. & egeslice awedde.
[011300 (447.231)],    Swa eac ealle þa ðwyran hæþengyldan. þe ðone apostol mid niðe to ðam cyninge gewregdon aweddon samod mid him: & urnon hi & he to his byrgene. & þær wedende swulton.
[011400 (447.234)],    Ða asprang micel oga & gryre ofer eallum þam ungeleaffullum. & hi þa gelyfdon & gefullude wurdon æt ðæra mæssepreosta handum þe se apostol ær gehadode.
[011500 (447.236)],    Ða onwreah se apostol bartholomeus be þam geleaffullan cyninge polimius þæt he biscophad underfenge. & þa godes þeowan & þæt geleffulle folc hine anmodlice to þam hade gecuron.
[011600 (447.239)],    Hit gelamp þa æfter þære hadunge þæt he worhte fela tacna on godes naman þurh his geleafan & þurhwunode twentig geara on þam biscopdome. & on goddre drohtnunge. & fulfremedum geðincðum gewat to drihtne. þam is wurðmynt & wuldor a. on worulde.
[011700 (448.244)],    We magon niman bysne be ðære apostolican lare. þæt nan cristen man ne sceal his hæle gefeccan buton æt þam ælmihtigum scyppende. þam ðe gehyrsumað lif & deað. untrumnys & gesundfulnys. se þe cwæð on his godspelle þæt an lytel fugel ne befylð on deaðe buton godes dihte.
[011800 (448.248)],    He is swa mihtig þæt he ealle þing gediht & gefadað buton geswince: ac he beswincð mid untrumnyssum his gecorenan swa swa he sylf cwæð.
[011900 (448.250)],    Þa ðe ic lufie ða ic þreage & beswinge.
[012000 (448.250)],    For mislicum intingum beoð cristene men geuntrumode: hwilon for heora synnum. hwilon for fandunge: hwilon for godes wundrum. hwilon for gehealdsumnysse goddra drohtnunga: þæt hi þy eadmoddran beon: ac on eallum þysum þingum is geþyld nydbehefe.
[012100 (448.255)],    Hwilon eac þurh godes wrace becymð þam arleasan men swiðe egeslic yfel. swa þæt his wite onginð on þyssere worulde: & his sawul gewit to ðam ecum witum for his wælhreawnysse. swa swa herodes. þe ða unscæððigan cild acwealde. on cristes acennednysse. & manega oþre toeacan him.
[012200 (448.259)],    Gif se synfulla bið gebrocod for his unrihtwisnysse. þonne gif he mid geþylde his drihten herað & his miltsunge bit: he bið ðonne aþwogen fram his synnum þurh ða untrumnysse: swa swa horig hrægel. þurh sapan.
[012300 (448.262)],    Gif he rihtwis bið he hæfð þonne maran geþingcðe þurh his brocunge gif he geþyldig bið.
[012400 (448.263)],    Se þe bið ungeþyldig & mid gealgum mode ceorað ongean god on his untrumnysse. he hæfð twyfealde genyþerunge. for þan ðe he geycð his synna mid þære ceorunge & þrowað na þe læs.
[012500 (448.267)],    God is se soða læce þe ðurh mislicum swincgelum his folces synna gehælð.
[012600 (448.268)],    Nis se woruldlæce wælhreow þeah ðe he þone gewundodan mid bærnette oððe mid ceorfseaxe gelacnie.
[012700 (448.269)],    Se læce cyrfð oððe bærnð & se untruma hrymð þeahhwæþere ne miltsað he þæs oþres wanunge. for þan gif se læce geswicð his cræftes: þonne losað se forwundoda.
[012800 (448.272)],    Swa eac god gelacnað his gecorenra gyltas mid mislicum brocum.
[012900 (448.273)],    And þeah ðe hit hefityme sy þam ðrowiendum þeahhwæðere wyle se goda læce to ecere hælðe hine gelacnian.
[013000 (449.275)],    Witodlice se þe nane brocunge for þysum life ne þrowað. he færð to þrowunge.
[013100 (449.276)],    For agenum synnum bið se man geuntrumod: swa swa drihten cwæð to sumum bedredan þe him to geboren wæs.
[013200 (449.277)],    Min bearn. þe sind þine synna forgyfene. aris nu & ber ham þin legerbed.
[013300 (449.279)],    For fandunge beoð sume men geuntrumode swa swa wæs se eadiga iob. þa ða he wæs rihtwis & gode gehyrsum. þa bæd se deofol þæt he his fandian moste: & he þa anes dæges ealle his æhta amyrde. & eft hine sylfne mid þam mæstan broce geuntrumode swa þæt him weollon maþan geond ealne ðone lichaman: ac se geþyldiga iob on eallum þysum ungelimpum ne syngode mid his muþe. ne nan þing stuntlices ongean god ne spræc: ac cwæð.
[013400 (449.285)],    God me forgeaf þa æhta & hi eft æt me genam: sy his nama gebletsod.
[013500 (449.286)],    God eac ða hine gehælde. & his æhta mid twyfealdum him forgeald.
[013600 (449.288)],    Sume men beoð geuntrumode for godes tacnum swa swa crist cwæþ be sumum blindan men þa ða his leorningcnihtas hine axodon þurh hwæs synnum se man wurde swa blind acenned: þa cwæð se hælend þæt he nære for his agenum synnum ne for his maga blind geboren: ac for þy þæt godes wundor þurh hine geswutelod wære: & he þærrihte mildheortlice hine gehælde. & geswutelode þæt he is soð scyppend þe ða ungesceapenan eaghringas mid his halwendum spatle geopenode.
[013700 (449.295)],    For gehealdsumnysse soþre eadmodnysse beoð forwel oft godes gecorenan geswencte. swa swa paulus be him sylfum cwæð: me is geseald sticels mines lichaman þæt se sceocca me geearplæt. þæt seo micelnys godes onwrigenyssa me ne onhebbe: for þan ic bæd þriwa minne drihten þæt he afyrsode þæs sceoccan sticcels fram me ac he me andwyrde.
[013800 (449.300)],    Paule. þe genihtsumað min gifu: soðlice mægen bið gefremod on untrumnysse.
[013900 (449.301)],    Nu wuldrie ic lustlice on minum untrumnyssum þæt cristes miht on me wunie.
[014000 (449.303)],    Se cristena man þe on ænire þyssere gelicnysse bið gebrocod & he þonne his hælðe secan wile æt unalyfedum tilungum oððe æt awyrigedum galdrum oððe æt ænigum wiccecræfte þonne bið he þam hæðenum mannum gelic þe ðam deofolgylde geoffrodon for heora lichaman hælðe & swa heora sawla amyrdon.
[014100 (450.307)],    Se þe geuntrumod beo: bidde his hæle æt his drihtne. & geþyldelice þa swingla forbere. loce hu lange se soða læce hit foresceawie. & ne beceapie na þurh æninne deofles cræft mid his sawle þæs lichaman gesundfulnysse.
[014200 (450.311)],    Bidde eac goddra manna bletsunge. & æt halgum reliquium his hæle gesece.
[014300 (450.312)],    Nis nanum cristenum men alyfed þæt he his hæle gefecce æt nanum stane: ne æt nanum treowe buton hit sy halig rodetacen. ne æt nanre stowe buton hit sy hali godes hus. se þe elles deð he begæð untwylice hæþengyld.
[014400 (450.315)],    We habbað hwæðere þa bysene on halgum bocum þæt mot se ðe wyle mid soþum læcecræfte his lichaman getemprian: swa swa dyde se witega isaias þe worhte þam cyninge ezechie cliðan to his dolge & hine gelacnode.
[014500 (450.319)],    Se wisa agustinus cwæð þæt unpleolic sy þeah hwa læcewyrte þicge: ac þæt he tælð to unalyfedlicere wigelunge. gif hwa þa wyrt on him becnytte buton he hi to þam dolge gelecge.
[014600 (450.321)],    Ðeahhwæðere ne sceole we urne hiht on læcewyrtum besettan: ac on þam ælmihtigum scyppende þe ðam wyrtum þone cræft forgeaf.
[014700 (450.323)],    Ne sceal nan man mid galdre wyrte besingan ac mid godes wordum hi gebletsian & swa þicgan.
[014800 (450.325)],    Wite þeahhwæðere gehwa þæt nan man buton earfoðnyssum ne becymð to þære ecan reste. þa ða crist sylf nolde his agen rice buton micelre earfoðnysse astigan.
[014900 (450.327)],    Swa eac his apostoli. & þa halgan martyras mid heora agenum feore þæt heofonlice rice beceapodon.
[015000 (450.329)],    Syððan eac halige andetteras mid micelre drohtnunge on godes þeowdome. & þurh micclum forhæfednyssum & clænnysse halige wurdon.
[015100 (450.331)],    Hwæt wylle we endemen þyssere worulde gif we for urum synnum gebrocode beoð buton herian urne drihten & eadmodlice biddan þæt he us þurh þa hwilwendlican swingela. to þam ecum gefean gelæde.
[015200 (450.334)],    Sy him wuldor & lof on ealra worulda woruld. AMEN.
