id,text
[000100 (451.1)],IIII KALENDAS SEPTEMBRIS DECOLLATIO SANCTI IOHANNIS BABTISTE. Misit herodes et tenuit iohannem. ET RELIQUA.
[000200 (451.5)],    MARCVS se godspellere awrat on cristesbec be þam mæran fulluhtere iohanne. þæt se wælhreowa cyning herodes hine gehæfte & on cwearterne sette. for his broðor wife herodiaden. þa he genam of þam breþer philippe.
[000300 (451.8)],    Iohannes hine þreade & cwæð þæt hit manfullic wære þæt he his broðor wif hæfde.
[000400 (451.9)],    & þæt wif herodias syrwde ymbe iohanne. & wolde hine to deaðe gedon gif heo mihte.
[000500 (451.10)],    Herodes soðlice hæfde micelne ege to þam fulluhtere. wiste þæt he wæs rihtwis & halig. & hine geheold & be his lare fela þing dyde. & to langere hwile hine gehyrde.
[000600 (451.13)],    Þa becom se dæg his acennednysse: & he gelaðode his ealdormen & his witan to his gereorde.
[000700 (451.14)],    Þa eode his dohtor in mid hyre mædenum. & plegode ætforan þam fæder. & him ðearle gelicode hire plega & eallum þam gebeorum.
[000800 (451.16)],    Þa cwæð se cyning to his dehter.
[000900 (451.17)],    Bide me loca hwæs þu wille: & þu byst tiþa.
[001000 (451.17)],    He swor ða mid micclum aðe þæt he hire forgyfan wolde. þeah ðe heo healfne dæl his rices bæde.
[001100 (451.19)],    Heo ða befran þa moder hwæt heo biddan sceolde.
[001200 (451.19)],    Heo cwæð. bide þæt he ðe forgyfe iohannes heafod. þæs fulluhteres.
[001300 (451.20)],    Ða cwæð seo dohtor to þam cyninge.
[001400 (451.21)],    Ic bidde þæt ðu hate nu rihte beran to me iohannes heafod: on anum disce.
[001500 (451.22)],    Ða wearð se cyning gedrefed for þære bene: & nolde þeah for his aðe ne for þam gebeorum his word awægan ne þa dohtor ahwænan ac sende þærrihte ænne cwellere. & het his heafod bringan on anum disce.
[001600 (452.25)],    Se cwellere þa beheafdode þone mæran witegan binnon þam cwearterne: & þæt heafod þam cyninge brohte. & he hit ræhte his dehter: & seo dohtor þære meder.
[001700 (452.28)],    Comon þa syððan his folgeras. & his lic bebyrigdon.
[001800 (452.29)],    Ðes iohannes wæs se mæresta mann swa swa crist be him cyðnysse gecydde.
[001900 (452.30)],    He cwæð betwux wifa bearnum ne aras nan mærra man. þonne iohannes se fulluhtere.
[002000 (452.31)],    Nu hæbbe ge oft gehyred be his mæran drohtnunge. & be his þenunge: nu wylle we ymbe þyses godspelles trahtnunge sume swutelunge eow gereccan.
[002100 (452.33)],    Ðes herodes þe iohannem beheafdian het & on þæs hælendes þrowunge. pilate þam ealdormen geþafode & hine to his dome betæhte wæs þæs oþres herodes sunu þe on ðam timan rixode þe crist geboren wæs.
[002200 (452.36)],    Ac hit wæs swa gewunelic on þam timan þæt rice men sceopon heora bearnum naman be him sylfum þæt hit wære geþuht þæs ðe mare gemynd þæs fæder. þa ða se sunu his yrfenuma wæs geciged his fæder naman.
[002300 (452.39)],    Se wælhreowa fæder herodes læfde fif suna þry he het acwellan on his feorhadle: ær þan ðe he gewite.
[002400 (452.41)],    Ða wearð he hreowlice. & hrædlice dead. æfter þan ðe he ða cild acwealde for cristes acennednysse.
[002500 (452.43)],    Ða feng archelaus his sunu to rice.
[002600 (452.43)],    Ða ymbe tyn geara fyrst wearð he ascofen of his cynesetle. for þan ðe þæt iudeisce folc wrehton his modignysse to þam casere. & he þa hine on wræcsiðe asende.
[002700 (452.45)],    Ða dælde se casere þæt iudeisce rice on feower. & sette þærto feower gebroðru þa sind gecwedene æfter greciscum gereordetetrahch<../images/etail.gif>þæt sind fiþerrican.
[002800 (452.48)],    Fiþerrica bið se þe hæfð feorþan dæl rices.
[002900 (452.48)],    Ða wæs an þyssera gebroþra philippus gehaten se gewifode on þæs cyninges dehter arethe arabiscre þeode: seo hatte herodias.
[003000 (452.50)],    Ða æfter sumum fyrste wurdon hi ungesome. philippus & arethe & he genam þa dohtor of his aþumme. & forgeaf hi his breþer herode. for þan ðe he wæs furþor on hlisan & on mihte.
[003100 (452.53)],    Herodes þa awearp his riht æwe & forligerlice manfulles sinscipes breac.
[003200 (452.55)],    Ða on þam timan bodade iohannes se fulluhtere godes rihtwisnysse eallum iudeiscum folce. & þreade þone herodem for þam fulan sinscipe.
[003300 (453.57)],    Ða geseah herodes þæt eall seo iudeisce meniu arn to iohannes lare. & his mynegungum geornlice gehyrsumedon. þa wearð he afyrht. & wende þæt hi woldon for iohannes lare his cynedom forseon. & wolde þa forhradian. & gebrohte hine on cwearterne on anre byrig þe is gecweden macherunta.
[003400 (453.61)],    Hwæt ða iohannes asende of þam cwearterne twegen leorningcnihtas to criste & hine befran þus cweðende.
[003500 (453.63)],    Eart þu se þe toweard is oððe we oþres. andbidian sceolon. swilce he cwæde geswutela me gif þu sylf wille nyþer astigan to helwarum for manna alysednysse swa swa ðu woldest acenned beon for manna alysednysse.
[003600 (453.66)],    Oððe gif ic sceole cyþan þinne tocyme helwarum. swa swa ic middanearde þe toweardne bodade geswutela.
[003700 (453.68)],    Hwæt þa se hælend on ðære ylcan tide swa swa lucas se godspellere awrat gehælde manega untruman fram mislicum coðum. & wodum mannum gewit forgeaf. & blindum gesihðe. & cwæþ syððan to iohannes ærenddracum.
[003800 (453.71)],    Farað nu to iohanne & cyðað him þa ðing þe ge gesawon & gehyrdon.
[003900 (453.72)],    Efne nu blinde geseoð & ða healtan gað: & reoflige men sind geclænsode. deafe gehyrað. & ða deadan arisað: & þearfan bodiað godspel: & se bið eadig þe on me ne bið geæswicod.
[004000 (453.75)],    Swilce he cwæde to iohanne. þillice wundra ic wyrce: ac swa ðeah ic wylle deaðe sweltan for mancynnes alysednysse. & þe sweltende æfterfylian. & se bið gesælig þe mine wundra nu herað gif he minne deað ne forsihð. & for ðam deaðe ne geortruwað þæt ic god eom.
[004100 (453.78)],    Þus onwreah se hælend iohanne. þæt he wolde hine sylfne gemedemian to deaþe & syððan helwara geneosian.
[004200 (453.81)],    Þa betwux þysum gelamp þæt herodes swa we ær cwædon his witan gefeormode on þam dæge þe he geboren wæs. for þan ðe hi hæfdon on þam timan micele blisse on heora gebyrdtidum.
[004300 (453.83)],    Seo dohtor þa swa swa we ær cwædon plegode mid hire mædenum on þam gebeorscipe him eallum to gecwemednysse & se fæder þa mid aþe behet þæt he wolde hyre forgifan swa hwæt swa heo gewilnode.
[004400 (454.87)],    Ðreo arleasra scylda we gehyrdon ungesælige mærsunge his gebyrdtide. & þa unstæðþigan hleapunge þæs mædenes. & þæs fæder dyrstigan aðsware: þam ðrim þingum us gedafenað þæt we wiðcweþon on urum ðeawum.
[004500 (454.90)],    We ne moton ure gebyrdtide to nanum freolsdæge mid idelum mærsungum awendan ne ure acennednysse on swylcum gemynde habban. ac we sceolon urne endenextan dæg mid behreowsunge & dædbote forhradian: swa swa hit awriten is.
[004600 (454.94)],    On eallum þingum beo þu gemyndig þines endenextan dæges. & þu ne syngast on ecnysse.
[004700 (454.95)],    Ne us ne gedafenað þæt we urne lichaman þe gode is gehalgod on þam halwendum fulluhte mid unþæslicum plegan & hileaste gescyndan: for þan ðe ure lichaman sind godes lyma. swa swa paulus cwæð. & he bebead þæt we sceolon gearcian ure lichaman liflice onsægednysse. & halige and gode andfenge.
[004800 (454.100)],    Se lichama bið liflic onsægednyss þe wið heafodleahtrum bið gescyld. & þurh halgum mægnum gode bið andfenge & halig.
[004900 (454.102)],    God sylf forbyt ælcne að cristenum mannum þus cweþende ne swera þu þurh heofenan. for þan ðe heo is godes þrymsetl.
[005000 (454.103)],    Ne swera ðu þurh eorþan. for þan ðe heo is godes fotsceamul.
[005100 (454.104)],    Ne swera þu ðurh þin agen heafod for þan ðe þu ne miht wyrcan an hær þines feaxes hwit oþðe blac.
[005200 (454.106)],    Ic secge eow ne swerige ge þurh nanum þinge: ac beo eower spræc þus geendad hit is swa ic secge oððe hit nis swa: swa hwæt swa þær mare bið þurh aðe. þæt bið of þan yfelan.
[005300 (454.108)],    Crist sylf gefæstnode his spræce þa ða he spræc to anum samaritaniscum wife mid þysum worde:crede mihi. þæt is. gelyf me.
[005400 (454.110)],    Ðeahhwæðere gif we hwær unwærlice swerian. & se að us geneadige to wyrsan dæde. þonne bið us rædlicor þæt we þone maran gylt forbugon. & þone að wið gode gebetan.
[005500 (454.113)],    Witodlice dauid swor þurh god þæt he wolde þone stuntan wer nabal ofslean. & ealle his þing adyligian: ac æt þære forman þingunge þæs snoteran wifes abigail he awende his swurd into þære scæðe & herode þæs wifes snotornysse þe him forwyrnde þone pleolican mansliht.
[005600 (454.118)],    Herodes swor þurh stuntnysse. þæt he wolde þære hleapendan dehter forgyfan swa hwæt swa heo bæde: þa for þan ðe he nolde fram his gebeorum beon gecweden manswara þone beorscipe mid blode gemengde. & þæs mæran witegan deað þære lyðran hoppestran hire gliges to mede forgeaf.
[005700 (455.122)],    Micele selre him wære þæt he þone að tobræce þonne he swilcne witegan acwellan hete.
[005800 (455.123)],    On eallum þingum we sceolon carfullice hogian gif we ahwar þurh deofles syrwungum on twam fræcednyssum samod befeallað þæt we symle þone maran gylt forfleon þurh utfære þæs læssan. swa swa deð. se þe his feondum ofer sumne weall ætfleon wile. þonne cepð he hwær se weal unhyhst sy. & þær oferscyt.
[005900 (455.128)],    Witodlice herodes þa ða he nolde þurh iohannes mynegunge þone unclænan sinscipe awendan. þa wearð he to manslihte befeallen. & wæs seo læsse syn intinga þære maran. þæt he for his fulan forlire þe he georne wiste þæt gode andsæte wæs. þæs witegan blod ageat þe he wiste þæt gode gecweme wæs.
[006000 (455.132)],    Ðis is se cwyde þæs godcundlican domes. be ðam ðe is gecweden.
[006100 (455.133)],    Se þe derað. derige he gyt swiþor. & se ðe on fulnyssum wunað: befyle hine gyt swiðor.
[006200 (455.135)],    Ðes cwyde gelamp þam wælhreawan herode.
[006300 (455.135)],    Nu is oþer cwyde be godum mannum scortlice gecweden.
[006400 (455.136)],    Se þe halig is. beo he gyt swiþor gehalgod.
[006500 (455.137)],    Þis gelamp þam fulluhtere iohanne: se þe wæs halig þurh menigfealdum geearnungum & he wæs gyt swiþor gehalgod þa ða he þurh soðfæstnysse bodunge becom to sigefæstum martyrdome.
[006600 (455.141)],    Herodes hiwode hine sylfne unrotne þa seo dohtor hine þæs heafdes bæd: ac he blissode on his digelnyssum. for þan ðe heo ðæs mannes deað bæd þe he ær acwellan wolde gif he intingan hæfde.
[006700 (455.144)],    Witodlice gif þæt cild bæde þæs wifes heafod. mid micclum graman he wolde hire wiðcweþan.
[006800 (455.145)],    Næs iohannes mid ehtnysse geneadod þæt he crist wiðsoce. ac þeah he sealde his lif for criste. þa ða he wæs for soðfæstnysse gemartyrod.
[006900 (456.147)],    Crist sylf cwæð. ic eom soðfæstnyss.
[007000 (456.148)],    Iohannes wæs cristes forrynel on his acennednysse & on his bodunge: on fulluhte. on þrowunge. & hine to helwarum mid deorwurþum deaðe forestop.
[007100 (456.150)],    Ða þa he beheafdod wæs. þa comon his leorningcnihtas & his halige lic feredon to anre byrig seo is gehaten sebaste & hi þær hine ledon. þæt halige heafod wearð on hierusalem bebyriged.
[007200 (456.153)],    Sume gedwolmen cwædon þæt ðæt heafod sceolde ablawan þæs cyninges wif herodiaden þe he fore acweald wæs. swa þæt heo ferde mid windum geond ealle woruld: ac hi dweledon mid þære sægne: for þan þe heo leofode hire lif oð ende æfter iohannes slege.
[007300 (456.156)],    Soðlice iohannes heafod wearð syððan geswutelod twam easternum munecum þe mid gebedum. þa burh geneosodon. & hi þanon þone deorwurþan maðm ferodon to sumere byrig þe is edissa gehaten. & se ælmihtiga god þurh ðæt heafod ungerime wundra geswutelode.
[007400 (456.160)],    His ban æfter langum fyrste wurdon gebrohte to þære mæran byrig alexandria. & þær mid micclum wurðmynte gelogode.
[007500 (456.162)],    Nu is to besceawienne humeta se ælmihtiga god be his gecorenan. & þa gelufedan þenas þa ðe he to þam ecan life forestihte: geþafað þæt hi mid swa micclum witum beon fornumene & tobrytte on þisum andweardan life: ac se apostol paulus andwyrde be þysum. & cwæð. þæt god þreað and beswingð ælcne þe he underfehð to his rice. & swa he forsewenlicor bið gewitnod for godes naman. swa his wuldor bið mare for gode.
[007600 (456.169)],    Eft cwæð se ylca apostol on oþre stowe. ne sind na to wiðmetene þa ðrowunga þyssere tide: þam toweardan wuldre þe bið on us geswutelod.
[007700 (456.172)],    Nu cweð se trahtnere þæt nan wildedeor. ne on fiþerfotum ne on creopendum nis to wiðmetenne yfelum wife.
[007800 (456.173)],    Hwæt is betwux fiþerfotum reþre þonne leo?
[007900 (456.174)],    Oððe hwæt is wælhreowre betwux næddercynne þonne draca?
[008000 (456.175)],    Ac se wisa salomon cwæð þæt selre wære to wunienne. mid leon. & dracan. þonne mid yfelum wife & oferspecum.
[008100 (457.177)],    Witodlice iohannes on westene wunode betwux eallum deorcynne. ungederod. & betwux dracan. & aspidum. & eallum wurmcynne. & hi hine ondredon: soðlice seo awyrigede herodias mid beheafdunge hine acwealde: & swa mæres mannes deað to gyfe hire dehter hleapunge underfeng.
[008200 (457.181)],    Danihel se witega læg seofon niht betwux seofon leonum on anum seaðe ungewemmed. ac þæt awyrigede wif gezabel. beswac þone rihtwisan naboð to his feore. þurh lease gewitnysse.
[008300 (457.184)],    Se witega ionas wæs gehealden unformolten on þæs hweles innoðe þreo niht: & seo swicole dalila þone strangan samson mid olæcunge bepæhte. & bescornum feaxe his feondum belæwde.
[008400 (457.186)],    Eornostlice nis nan wyrmcynn. ne wildeora cyn. on yfelnysse gelic yfelum wife.
[008500 (457.189)],    Se wyrdwritere iosephus awrat on þære cyrclican gereccednysse. þæt se wælhreowa herodes lytle hwile æfter iohannes deaðe rices weolde. ac wearð for his mandædum ærest his here on gefeohte ofslegen & he sylf syððan of his cynerice ascofen. & on wræcsiðe asend swiðe rihtwisum dome þa ða he nolde hlystan iohannes lare to þam ecan life. þæt he eac hrædlice his hwilwendan cynedom mid hospe forlure.
[008600 (457.195)],    Augustinus se wisa us manað mid þisum wordum. & cwyð.
[008700 (457.196)],    Besceawiað ic bidde eow mine gebroðra mid gleawnysse. hu wræcful ðis andwerde lif is. & þeah ge ondrædað eow þæt ge hit to hrædlice forlæton.
[008800 (457.198)],    Ge lufiað þis lif on þam þe ge mid geswince wuniað. þu hogast ymbe þine neode. þu yrnst & byst geangsumod. þu erast & sæwst. & eft gegaderast. þu grintst & bæcst. þu wyfst. & wæda teolast. & earfoðlice wast ealra ðinra neoda getel. ægðer ge on sæ ge on lande & scealt ealle þas foresædan þing. & eac þin agen lif mid earfoðnysse geendian.
[008900 (457.203)],    Leorniað nu for þy ðæt ge cunnon þæt ece lif geearnian. on þam ðe ge nan ðyssera geswinca ne þrowiað: ac on ecnysse mid gode rixiað.
[009000 (457.205)],    On þysum life we ateoriað gif us mid bigleofan ne ferciað: gif we ne drincað we beoð mid þurste gewæhte: gif we to lange waciað. we ateoriað: gif we lange standað. we beoð gewæhte. & þonne sittað.
[009100 (458.207)],    Eft gif we to lange sittað. us slapað þa leomu.
[009200 (458.208)],    Sceawiað eac æfter þisum. þæt nan stede nis ures lichaman.
[009300 (458.209)],    Cildhad gewit to cnihthade. & cnihthad to geþungenum wæstme: se fulfremeda wæstm gebyhð to ylde. & seo yld bið mid deaðe geendod.
[009400 (458.211)],    Witodlice ne stent ure yld. on nanre staþolfæstnysse. ac swa micclum swa se lichama wexst swa micclum beoð his dagas gewanode.
[009500 (458.213)],    Gehwær is on urum life. ateorung & werignys & brosnung þæs lichaman: & þeahhwæþere wilnað gehwa þæt he lange lybbe.
[009600 (458.215)],    Hwæt is lange lybban buton lange swincan.
[009700 (458.216)],    Feawum mannum gelimpð on þyssum dagum þæt he gesundful lybbe hundeahtatig geara: & swa hwæt swa he ofer þam leofað hit bið him geswinc & sarnys. swa swa se witega cwæð.
[009800 (458.218)],    Yfele sind ure dagas & þæs þe wyrsan þe we hi lufiað.
[009900 (458.219)],    Swa olæcð þes middaneard forwel menige þæt hi nellað heora wræcfulle lif geendian.
[010000 (458.220)],    Soð lif & gesælig þæt is þonne we arisað of deaðe & mid criste rixiað.
[010100 (458.221)],    On þam life beoð gode dagas. na swa þeah manega dagas. ac an.
[010200 (458.222)],    Se nat nænne upspring ne nane geendunge.
[010300 (458.223)],    Ðam ne fyligð merigenlic dæg. for þam ðe him ne forestop se gysternlica: ac se an dæg bið ece. æfre ungeendod. buton ælcere nihte. buton gedrecednyssum. buton eallum ðam geswincum þe we hwene ær on þyssere rædinge tealdon.
[010400 (458.226)],    Ðes dæg & þis lif is behaten rihtwisum cristenum: to þam us gelæde se mildheorta drihten se ðe leofað & rixað mid fæder & mid halgum gaste. a buton ende. AMEN.
