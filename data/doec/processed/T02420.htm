id,text
[000100 (459.1)],DOMINICA XVII POST PENTECOSTEN. Ibat iesus in ciuitatem que uocatur naim et reliqua.
[000200 (459.4)],    URE DRIHTEN. ferde to sumere byrig seo is gehaten naim. & his gyngran samod & genihtsum meniu.
[000300 (459.5)],    Ða ða he genealæhte þam portgeate. þa ferode man anes cnihtes lic to byrgene.
[000400 (459.6)],    His moder wæs wydewe. & mid wope þam lice folgode for þan ðe heo wæs weres & hire ancennedan sunu benæmed.
[000500 (459.8)],    Efne þa se hælend beseah wið hire. & wearð mid mildheortnysse astyred. & hire to cwæð.
[000600 (459.9)],    Ne wep þu.
[000700 (459.9)],    He þa genealæhte & hrepode þa bære & þa bærmen þærrihte ætstodon.
[000800 (459.11)],    Se Hælend cwæð. þu cniht ic secge þe aris. & he ðærrihte gesæt. & sprecende wæs.
[000900 (459.12)],    Drihten þa hine betæhte þære meder. & hi gefrefrode.
[001000 (459.13)],    Hwæt ða asprang micel oga on eallum þam folce. & hi mærsodon god þus cweþende.
[001100 (459.14)],    Eala mære witega aras betwux us. & god geneosode his folc.
[001200 (459.16)],    Beda se trahtnere cwæð ðæt seo burh naim is gereht yþung oððe styrung.
[001300 (459.17)],    Se deada cniht þe on manegra manna gesihðe wæs geferod getacnað gehwylcne synfulne mannan þe bið mid healicum leahtrum on þam inran menn adyd. & bið his yfelnys mannum cuð.
[001400 (459.19)],    Se cniht wæs ancenned sunu his meder. swa bið eac gehwylc cristen man gastlice þære halgan gelaþunge sunu: seo is ure ealra moder & þeahhwæþere ungewemmed mæden.
[001500 (459.22)],    For þan ðe hire team nis na lichamlic ac gastlic.
[001600 (459.23)],    Gehwylc godes þeow þonne he leornað he bið bearn geciged: eft þonne he oþerne lærð he bið moder: swa swa se apostol paulus be þam aslidenum mannum cwæð: ge sind mine bearn. þa þe ic nu oðre siðe geeacnie oð ðæt crist beo on eow geedniwod.
[001700 (460.28)],    Þæt portgeat getacnað sum lichamlic andgit. þe men þurh syngiað.
[001800 (460.29)],    Se man þe tosæwð ungeþwærnysse betwux cristenum mannum. oððe se ðe sprecð unrihtwisnysse on heannysse. þurh his muþes geat he bið dead geferod.
[001900 (460.31)],    Se þe behylt wimman mid galre gesihðe & fulum luste. þurh his eagena geat he geswutelað his sawle deað.
[002000 (460.32)],    Se þe ydele spellunge. oððe talice word lustlice gehyrð: þonne macað he his eare him sylfum to deaðes geate.
[002100 (460.34)],    Swa is eac be þam oþrum andgyttum. to understandenne.
[002200 (460.36)],    Se hælend wearð astyred mid mildheortnysse ofer þære meder. þæt he us bysene sealde his arfæstnysse: & he ðone deadan syððan arærde. þæt he us to his geleafan getrymede.
[002300 (460.38)],    He genealæhte & hrepode þa bære & þa bærmen ætstodon: seo bær þe ðone deadan ferode is þæt orsorge ingehyd þæs orwenan synfullan.
[002400 (460.40)],    Soðlice þa byrðeras þe hine to byrgene ferodon. sind olæcunga lyffetendra geferena. þe mid olæcunge & geættredum swæsnyssum þone synfullan tihtað & heriað. swa swa se witega cwæð.
[002500 (460.43)],    Se synfulla bið geherod on his lustum: & se unrihtwisa bið gebletsod.
[002600 (460.44)],    Þonne he bið mid ydelum hlisan & lyffetungum befangen. þonne bið hit swilce he sy mid sumere moldhypan ofhroren.
[002700 (460.46)],    Be swylcum cwæð se hælend to anum his gecorenan. þa ða he wolde his fæder lic bebyrian.
[002800 (460.47)],    He cwæð geþafa þæt þa deadan bebyrian heora deadan: far þu & boda godes rice.
[002900 (460.49)],    Witodlice þa deadan bebyriað oþre deadan þonne gehwylce synfulle men oþre heora gelican mid deriendlicere herunge geolæcað. & mid gegaderodum hefe þære wyrstan lyffetunge ofþriccað.
[003000 (460.51)],    Be swylcum is gecweden on oðre stowe.
[003100 (460.52)],    Lyffetyndra tungan gewriðað manna sawla on synnum.
[003200 (460.54)],    Mid þam þe drihten hrepode þa bære þa ætstodon þa bærmenn: swa eac gif þæs synfullan ingehyd bið gehrepod mid fyrhte þæs upplican domes. þonne wiðhæfð he þam unlustum. & þam leasum lyffeterum & clypiendum drihtne to þam ecan life caflice geandwyrd. swilce he of deaðe arise.
[003300 (461.58)],    Drihten cwæð to þam cnihte.
[003400 (461.58)],    Ic secge þe aris. & he ðærrihte gesæt & spræc. & se hælend betæhte hine his meder.
[003500 (461.60)],    Se geedcuceda sit þonne se synfulla mid incundre onbryrdnysse cucað.
[003600 (461.61)],    He sprecð. þonne he mid godes herungum his muð gebysgað & mid soþre andetnysse godes mildheortnysse sehð.
[003700 (461.62)],    He bið his meder betæht þonne he bið þurh sacerda ealdordome gemænscipe þære halgan gelaþunge geferlæht.
[003800 (461.64)],    Ðæt folc wearð mid micclum ege ablicged. for þan. swa swa man fram marum synnum gecyrð to godes mildheortnysse & his þeawas æfter godes bebodum gerihtlæcð: swa ma manna beoð gecyrde þurh his gebysnunge to godes herunge.
[003900 (461.68)],    Ðæt folc cwæð þæt mære witega aras betwux us. & þæt god his folc geneosode.
[004000 (461.69)],    Soð hi sædon be criste þæt he mære witega is. ac he is ealra witegena witega & heora ealra witegung. for þan ðe hi ealle be him witegodon. & he þurh his tocyme heora ealra witegunge gefyllde.
[004100 (461.72)],    We cweðað nu mid maran geleafan þæt he is mære witega for þan ðe he wat ealle þing. & eac fela witegode. & he is soð god of soþum gode. ælmihtig sunu of þam ælmihtigan fæder. se þe his folc geneosode þurh his menniscnysse & fram deofles þeowte alysde.
[004200 (461.76)],    We rædað gehwær on bocum þæt se hælend fela deade to life arærde. ac þeahhwæþere nis nan godspel geset be heora nanum buton þrim anum: an is þes cniht þe we nu embe spræcon oðer wæs anes ealdormannes dohter. þridde wæs lazarus marthan broþor & marian. þyssera þreora manna ærist getacnað þæt ðryfealde ærist synfulra sawla.
[004300 (461.81)],    Þære sawle deað is þreora cynna an is yfel geþafung oþer is yfel weorc. þridda is yfel gewuna.
[004400 (461.82)],    Ðæs ealdormannes dohtor læg æt forðsiþe. & se fæder gelaðode þone hælend þærto for þan ðe he wæs on þam timan þær on neawiste: heo ða forðferde ær þan ðe he hire to come: þa ða he com þa genam he hi be þære handa. & cwæð. þu mæden ic secge þe aris. & heo þærrihte aras. & metes bæd.
[004500 (462.87)],    Ðis mæden þe inne lægi on deaðe geswefod getacnað þære synfullan sawle deað þe gelustfullað on yfelum lustum digelice. & ne bið gyt mannum cuð. þæt heo þurh synnum dead is: ac crist geswutelode þæt he wolde swa synfulle sawle geliffæstan: gif he mid geornfullum gebedum togelaðod bið: þa ða he arærde þæt mæden binnon þam huse swa swa digolne leahter on menniscre heortan lutiende.
[004600 (462.92)],    Nu sindon oþre synfulle þe gelustfulliað on derigendlicum lustum mid geþafunge. & eac heora yfelnysse mid weorcum cyðað: swilce getacnode se deada cniht þe wæs on þæs folces gesihðum geferod.
[004700 (462.96)],    Swilce synfulle arærþ crist gif hi heora synna behreowsiað. & betæhð hi heora meder: þæt is þæt he hi geferlæcð annysse his gelaðunge.
[004800 (462.98)],    Sume synfulle menn geþafiað heora lustum & þurh yfelum dædum mannum cyþað heora synna: & eac gewunelice syngiende hi sylfe gewemmað.
[004900 (462.100)],    Ðyllice getacnode lazarus. þe læig on byrgene feower niht fule stincende.
[005000 (462.102)],    Witodlice godes nama is ælmihtig: for þan ðe he mæig ealle þing gefremman.
[005100 (462.103)],    He mæig þa synfullan sawle þurh his gife geliffæstan. þeah ðe heo on gewunelicum synnum. fule stince. gif heo mid carfulre drohtnunge godes mildheortnysse sehð: ac swa mare wund. swa heo maran læcedom behofað. þæt geswutelode se hælend. þa ða he mid leohtlicere stemne þæt mæden arærde on feawra manna gesihðe. for þan ðe he ne geþafode þæt þæra ma manna inne wære buton se fæder. & seo moder & his þry leorningcnihtas. & he cwæð þa. þu mæden aris.
[005200 (462.110)],    Swa bið eac se digla deað þære sawle eaðelicor to arærenne þe on geðafunge digelice syngað. þonne <syn> þa openan leahtras to gehælenne.
[005300 (462.112)],    Ðone cniht he arærde on ealles folces gesihðe. & mid þysum wordum getrumede þu cniht ic secge þe aris.
[005400 (462.113)],    Ða digelan gyltas man sceal digelice betan. & þa openan openlice. þæt ða beon getimbrode þurh his behreowsunge þe ær wæron þurh his mandædum. geæswicode.
[005500 (462.117)],    Drihten þa ða he lazarum stincendne arærde. þa gedrefde he hine sylfne & tearas ageat. & mid micelre stemne clypode. lazare ga forð: þa he geswutelode þæt se ðe swiþe langlice & gewunelice syngode. þæt he eac mid micelre behreowsunge & wope. sceal his yfelan gewunan to godes rihtwisnysse geweman.
[005600 (463.121)],    Nis nan syn swa micel þæt man ne mæige gebetan. gif he mid inwerdre heortan be þæs gyltes mæðe on soþre dædbote þurhwunað.
[005700 (463.123)],    Is þeahhwæðere micel smeagung be anum worde. þe crist cwæð.
[005800 (463.124)],    He cwæð. ælc syn. & tal bið forgifen behreowsiendum mannum ac þæs halgan gastes tal ne bið næfre forgyfen.
[005900 (463.126)],    Þeah ðe hwa cweðe tallic word ongean me. him bið forgifen gif he deð dædbote.
[006000 (463.127)],    Soðlice se þe cwyþ word ongean þam halgum gaste. ne bið hit him forgyfen on þyssere worulde. ne on þære toweardan.
[006100 (463.129)],    Nis nan synne forgyfenyss buton þurh ðone halgan gast.
[006200 (463.129)],    An ælmihtig fæder is se gestrynde ænne sunu of him sylfum: nis se fæder gehæfd gemænelice fæder fram þam suna & þam halgan gaste. for ðan ðe he nis heora begra fæder.
[006300 (463.132)],    And se sunu nis na gemænelice sunu fram þam fæder & þam halgan gaste. for ðan ðe he nis hera begra sunu.
[006400 (463.134)],    Se halga gast soðlice is gemænelice gehæfd fram ðam fæder & þam suna. for þan ðe he is heora begra gast. þæt is heora begra lufu & willa þurh ðone beoð synna forgyfene.
[006500 (463.137)],    Witodlice þære halgan þrynnysse weorc is æfre untodæledlic. þeahhwæðere belimpð. ælc forgyfenys to þam halgan gaste. swa swa seo acennednys. belimpð to criste anum.
[006600 (463.139)],    Hi ne magon beon togædere genemnede fæder & sunu. & halig gast. ac hi ne beoð mid ænigum fæce. fram him sylfum ahwar totwæmede.
[006700 (463.141)],    On eallum weorcum hi beoð togædere: þeah ðe to þam fæder synderlice belimpe þæt he bearn gestrynde: & to þam suna belimpe seo acennednys. & to þam halgan gaste seo forðstæppung.
[006800 (463.144)],    Se sunu is þæs fæder wisdom æfre of þam fæder acenned.
[006900 (463.145)],    Se halga gast nis na acenned for ðan ðe he nis na sunu: ac he is heora begra lufu & willa: æfre of him bam forðstæppende. þurh ðone we habbað synna forgyfenysse. swa swa we habbað þurh crist alysednysse & þeahhwæþere on ægþrum weorce is <seo> halige þrynnys wyrcende untodæledlice.
[007000 (464.149)],    Se cwyð tal ongean þone halgan gast. se þe mid unbehreowsiendre heortan <þurhwunað> on mandædum. & forsihð þa forgyfenysse þe stent on þæs halgan gastes gife.
[007100 (464.152)],    Ðonne bið his scyld unalysendlic. for þan ðe he sylf him belicð þære forgyfenysse weg mid his heardheortnysse.
[007200 (464.153)],    Behreowsiendum bið forgyfen. forseondum næfre.
[007300 (464.155)],    Uton we biddan þone ælmihtigan fæder. se þe us þurh his wisdom geworhte. & þurh his halgan gast geliffæste: þæt he ðurh ðone ylcan gast us do ure synna forgyfenysse. swa swa he us þurh his ancennedan bearne fram deofles þeowte alysde.
[007400 (464.158)],    Sy lof & wuldor. þam ecan fæder se þe næfre ne ongan. & his anum bearne se þe æfre of him is. & þam halgan gaste. se þe æfre is of him bam. hi ðry. an ælmihtig god untodæledlic. a on ecnysse rixiende. AMEN.
