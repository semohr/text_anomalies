id,text
[000100 (465.1)],III KALENDAS OCTOBRIS DEDICATIO ECCLESIE SANCTI MICHAHELIS ARCHANGELI.MANEGVM IS CVÐ seo halige stow sancte michaeles on þære dune þe is gehaten garganus. seo dun stent on campania landes gemærum. wið ðære sæ adriaticum twelf mila on upstige fram anre byrig þe is gehaten sepontina. of þære stowe wearð aræred þyses dæges freols geond geleaffulre gelaþunge.
[000200 (465.8)],    Ðær eardode sum þurhspedig man garganus gehaten: of his gelimpe wearð seo dun swa geciged: Hit gelamp þa þa seo ormæta micelnys his orfes on þære dune læswede þæt sum modig fear wearð angencga. and þære heorde dræfe oferhogode.
[000300 (465.12)],    Hwæt se hlaford þa garganus gegadrode micel meniu his incnihta & þone fear gehwær on þam westene sohte. & æt nextan hine mette standan uppon þam cnolle þære healican dune æt anes scræfes ingange. & he þa mid graman wearð astyred. hwi se fear angencga his heorde forsawe. & gebende his bogan. & mid geættredre flan hine ofsceotan wolde: ac seo geættrede fla wende ongean swilce mid windes blæde aþrawen. & þone ðe hi sceat þærrihte ofsloh.
[000400 (466.19)],    His magas þa & necheburas wurdon þearle þurh ða dæde ablicgede. & heora nan ne dorste þam fearre genealæcan.
[000500 (466.20)],    Hi þa heora biscop rædes befrunon hwæt him be þam to donne wære.
[000600 (466.21)],    Se biscop þa funde him to ræde þæt hi mid þreora daga fæstene swutelunga þæs wundres æt gode bædon.
[000700 (466.23)],    Ða on þære þriddan nihte þæs fæstenes. æteowde se heahengel michael hine sylfne þam biscope on gastlicere gesihðe. þus cweþende.
[000800 (466.25)],    Wislice ge dydon þæt ge to gode sohton þæt ðæt mannum digle wæs.
[000900 (466.26)],    Wite þu gewislice þæt se man þe mid his agenre flan ofscoten wæs. þæt hit is mid minum willan gedon.
[001000 (466.28)],    Ic eom michahel se heahengel godes ælmihtiges: & ic symle on his gesihðe wunie.
[001100 (466.29)],    Ic secge þe þæt ic þa stowe þe se fear geealgode synderlice lufie. & ic wolde mid þære gebicnunge geswutelian. þæt ic eom þære stowe hyrde. & ealra þæra tacna þe ðær gelimpað. ic eom sceawere & gymend.
[001200 (466.32)],    & se heahengel mid þysum wordum to heofonum gewat.
[001300 (466.34)],    Se biscop rehte his gesihþe þam burhwarum & hi ða syððan gewunelice þyder sohton. & þone lifiendan god. & his heahengel michael geornlice bædon.
[001400 (466.36)],    Twa dura hi gesawon on þære cyrcan. & wæs seo suðduru sume dæle mare. fram þære lagon stæpas to þam westdæle: ac hi ne dorston þæt halige hus mid ingange geneosian: ac dæighwomlice geornlice æt þære dura hi gebædon.
[001500 (466.39)],    Þa on ðære ylcan tide neapolite. þe wæron þa gyt on hæþenscype wuniende. cwædon gefeoht togeanes þære burhware sepontiniscre ceastre. þe ða halgan stowe wurþodon. & togeanes beneuentanos.
[001600 (466.42)],    Hi þa mid heora biscopes mynegungum gelærde bædon þreora daga fæc. þæt hi binnon þam ðrim dagum mid fæstene þæs heahengles michaheles fultum bædon.
[001700 (466.45)],    Ða hæþenan eac swilce mid lacum & offrungum heora leasra goda gecneordlice munde & gescyldnysse bædon.
[001800 (466.47)],    Efne ða on þære nihte þe ðæt gefeoht on merigen toweard wæs æteowde se heahengel michahel hine sylfne þam biscope. & cwæð. þæt he heora bena gehyrde. & his fultum him behet & het ðæt hi ane tid ofer undern hi getrymedon ongean heora feondum.
[001900 (467.50)],    Hi ða on merien bliðe & orsorge þurh ðæs engles behate. & mid truwan his fultumes ferdon togeanes þam hæðenum.
[002000 (467.52)],    Ða sona on angynne þæs gefeohtes wæs se munt garganus biuiende mid ormætere cwacunge. & micel liget fleah of þære dune swilce flan. wið ðæs hæþenan folces. & þæs muntes cnol mid þeosterlicum gehnipum eall oferhangen wæs.
[002100 (467.56)],    Hwæt ða hæðenan þa forhtmode fleames cepton. & gelice hi wurdon mid þam fyrenum flanum ofscotene & gelice mid þæra cristenra wæpnum hindan ofsette: oþ ðæt hi heora burh neapolim samcuce gesohton.
[002200 (467.59)],    Soðlice þa ðe þa fræcednyssa ætflugon. oncneowon þæt godes engel þam cristenum to fultume becom: & hi ðærrihte heora swuran criste underþeoddon. & mid his geleafan gewæpnode wurdon.
[002300 (467.62)],    Witodlice þæs wæles wæs geteald six hund manna: mid þam fyrenum flanum ofscotene.
[002400 (467.63)],    Ða cristenan ða sigefæste mid micelre bylde & blisse ham gecyrdon. & þam ælmihtigan gode. & his heahengle michahele heora behat to þam temple gebrohton.
[002500 (467.65)],    Ða gesawon hi ætforan þære cyrcan norðdura on þam marmanstane swilce mannes fotlæsta fæstlice on þam stane geþyde: & hi þa undergeaton þæt se heahengel michahel þæt tacen his andwerdnysse geswutelian wolde.
[002600 (467.68)],    Hi ða sona þærofer cyrcan arærdon & weofod. þam heahengle to lofe þe him on þam stede fylstende stod.
[002700 (467.71)],    Ða wearð micel twynung betwux þære burhware. be þære cyrcan. hwæðer hi ineodon. oððe hi halgian sceoldon.
[002800 (467.72)],    Hwæt hi ða on þam eastdæle þære stowe cyrcan arærdon: & þam apostole petre to wurðmynte gehalgodon. & þærbinnon sancte marian. & iohanne þam fulluhtere weofod asetton.
[002900 (467.75)],    Þa æt nextan sende se biscop to þam papan. & hine befran hu him ymbe þæs heahengles getimbrunge to donne wære.
[003000 (467.77)],    Se papa þysum ærende. þus geandwyrde.
[003100 (467.77)],    Gif mannum alyfed is þæt hi ða cyrcan þe se heahengel sylf getimbrode halgian moton. þonne gebyrað seo halgung on þam dæge þe he eow sige forgeaf þurh unnan þæs ælmihtigan.
[003200 (468.80)],    Gif þonne hwæt elles þam engle gelicige axiað his willan on þam ylcan dæge.
[003300 (468.81)],    Ða ða ðeos andswaru þam biscope gecyd wæs. þa bead he his ceastregewarum þreora daga fæsten. & bædon þa halgan þrynnysse þæt him wurde geswutelod sum gewis beacn ymbe heora twynunge.
[003400 (468.84)],    Se heahengel ða michahel on þære þriddan nihte þæs fæstenes cwæð to þam biscope on swefene.
[003500 (468.86)],    Nis eow nan neod þæt ge þa cyrcan halgian: ðe ic getimbrode.
[003600 (468.86)],    Ic sylf hi getimbrode & gehalgode.
[003700 (468.87)],    Ac gað into þære cyrcan unforhtlice. & me ætstandenum. geneosiað þa stowe æfter gewunan mid gebedum. & þu ðær tomerigen mæssan gesing: & þæt folc æfter godcundum þeawe to husle gegange: and ic þonne geswutelige hu ic þa stowe þurh me sylfne gehalgode.
[003800 (468.92)],    Hi ða sona ðæs on merigen þider mid heora offrungum bliðe comon & mid micelre anrædnysse heora bena on þam suðdæle ineodon.
[003900 (468.94)],    Efne þa hi gesawon an lang portic on þam norðdæle. astreht fornean to þam marmanstane þe se engel on standende his fotlæste æteowde.
[004000 (468.96)],    On þam eastdæle wæs gesewen micel cyrce to þære hi stæpmælum astigon.
[004100 (468.97)],    Seo cyrce mid hire portice mihte fif hund manna eaðelice befon: on hyre rymette.
[004200 (468.98)],    & þær stod geset wið middan þæs suðwages arwurðe weofod mid readum pælle gescryd.
[004300 (468.100)],    Næs þæt hus æfter manna gewunan getimbrod: ac mid mislicum torrum gehwemmed. to gelicnysse sumes scræfes.
[004400 (468.101)],    Se hrof eac swilce hæfde mislice heahnysse: on sumre stowe hine man mihte mid heafde geræcan. on sumre mid handa earfoðlice.
[004500 (468.103)],    Ic gelyfe þæt se heahengel mid þam geswutelode þæt he miccle swiþor sohte. & lufode þære heortan clænnysse: þonne ðæra stana frætwunge.
[004600 (468.105)],    Ðæs muntes cnol wiðutan is sticmælum mid wuda oferweaxen: & eft sticmælum mid grenan felda oferbræded.
[004700 (468.108)],    Soðlice æfter þære mæssan & þam halgan huselgange cyrde gehwa mid micclum gefean to his agenum.
[004800 (468.109)],    Se biscop þa þær godes þeowas gelogode. sangeras & ræderas. & sacerdas: þæt hi dæghwomlice þær godes þenunge mid þæslicere endebyrdnysse gefyldon. & him þær mynsterlic botl timbrian het.
[004900 (469.112)],    Nis þeahhwæðere nan man to þam dyrstig þæt he on nihtlicere tide binnon þære cyrcan cuman durre: ac on dægrede þa godes þeowas. þærbinnon godes lof singað.
[005000 (469.114)],    Of þam hrofstane on norðdæle þæs halgan weofodes yrnð dropmælum swiðe hluttor wæter & wered: þæt gecigdon þa ðe on þære stowe wunedon stillam. þæt is dropa.
[005100 (469.117)],    Ðær is ahangen sum glæsen fæt mid sylfrenre racenteage: & þæs wynsuman wætan onfehð.
[005200 (469.118)],    Ðæs folces gewuna is þæt hi æfter þam halgan huselgange stæpmælum to þæm fæte astigaþ & þæs heofonlican wætan onbyrigað.
[005300 (469.120)],    Se wæta is swiðe wynsum on swæcce. & swiðe halwende on hrepunge.
[005400 (469.121)],    Witodlice forwel menige æfter langsumum fefere & mislicum metrumnyssum þurh ðyses wætan þigene hrædlice heora hæle brucað.
[005500 (469.123)],    Eac swilce on oþrum gemetum ungerime untruman þær beoð oft & gelome gehælede. & menigfealde wundra þurh ðæs heahengles mihte þær beoð gefremode. & þeah swiðost on þisum dæge. þonne ðæt folc of gehwylcum leodscipe þa stowe geneosiað. & þæs engles andwerdnys mid sumum gemete þær swiþor bið: þæt ðæs apostoles cwyde beo lichamlice gefylled. þæt þæt he gastlice gecwæð.
[005600 (469.129)],    He cwæð þæt englas beoð to þeninggastum fram gode hider on worulde asende. þæt hi beon on fultume his gecorenum. þæt hi þone ecan eþel onfon mid him.
[005700 (469.133)],EVANGELIVM.
[005800 (469.134)],Acesserunt ad iesum discipuli dicentes. quis putas maior est in regno caelorum et reliqua.
[005900 (470.136)],    Ðis dægþerlice godspel cwyð þæt drihtnes leorningcnihtas to him genealæhton þus cweþende.
[006000 (469.137)],    La leof hwa is fyrmest manna on heofonan rice?
[006100 (470.138)],    Se Hælend þa. him to clypode. sum gehwæde cild. & het hit standan him tomiddes. & cwæð.
[006200 (470.139)],    Soð ic eow secge. ne fare ge into heofonan rice buton ge beon awende. & gewordene swa swa cild.
[006300 (470.141)],    Witodlice se þe hine sylfne geeadmet swa swa þis cild. he bið mære on heofonan rice.
[006400 (470.142)],    And se þe underfehð ænne swilcne lytling on minum naman. he underfecð me sylfne.
[006500 (470.143)],    Se þe geæswicað anum þyssera lytlinga þæra þe on me gelyfað: selre him wære þæt his swura wære getiged to anum cwyrnstane. & he swa wurde besenct on deopre sæ.
[006600 (470.146)],    Wa middanearde for æswicungum.
[006700 (470.146)],    Neod is þæt æswicunga <cuman>. þeah wa þam men þe æswicunga of cumað.
[006800 (470.147)],    Gif þin hand oððe þin fot þe æswicige: aceorf of þæt lim & wurp fram þe.
[006900 (470.148)],    Betere þe bið þæt ðu wanhal oððe healt fare to þam ecan life: þonne ðu mid eallum limum beo asend to ecum fyre.
[007000 (470.150)],    Gif þin eage þe æswicige. hola hit ut. & wurp fram þe.
[007100 (470.151)],    Selre þe bið anegede faran to heofonan rice. þonne mid twam eagum beon aworpen on ecere susle.
[007200 (470.152)],    Behealdað: þæt ge ne forseon ænne þyssera lytlinga.
[007300 (470.153)],    Ic secge eow þæt heora englas symle geseoð mines fæder ansyne. se ðe on heofonum is.
[007400 (470.155)],    Hægmon trahtnað. þis godspel. & seið hu ðæs caseres tolleras axodon petre. þone apostol. þa ða hi geond ealne middaneard þam casere tol gegaderodon.
[007500 (470.157)],    Hi cwædon.
[007600 (470.157)],    Wyle eower lareow crist ænig toll syllan.
[007700 (470.158)],    Ða cwæð petrus þæt he wolde.
[007800 (470.158)],    Ða mid þam þe petrus wolde befrinan þam hælende. þa forsceat se hælend hine þe ealle þing wat þus cweðende.
[007900 (470.160)],    Hwæt þincðe petre. æt hwam nimað eorðlice cyningas gafol oððe tol æt heora gesiblingum oððe ælfremedum?
[008000 (470.162)],    Petrus cwæð.
[008100 (470.162)],    Æt ælfremedum.
[008200 (470.162)],    Se Hælend cwæð.
[008300 (470.163)],    Hwæt la: sind heora siblingas frige?
[008400 (470.163)],    Ðe læs þe we hi æswician: ga to þære sæ & wurp ut þinne angel. & þone fisc þe hine hraðost forswylhð geopena his muð. þonne findst þu ðæron ænne gyldenne wecg nim þone & syle to tolle for me. & for þe.
[008500 (471.167)],    Þa for þam intingan. þe he cwæð syle for me & for þe: wendon ða oþre apostolas þæt petrus wære fyrmest. & axodon þa þone hælend hwa wære fyrmest manna on heofenan rice.
[008600 (471.169)],    Ða wolde se hælend heora dwollican geþohtas mid soðre eadmodnysse gehælan. & cwæð ðæt hi ne ne mihton becuman to heofonan rice. buton hi wæron swa eadmode & swa unscæþðie swa ðæt cild wæs. þe he him to clypode.
[008700 (471.172)],    Bilewite cild ne gewilnað oþra manna æhta: ne wlitiges wifes: þeah ðe hit beo gegremod. hit ne hylt langsume ungeþwærnysse to þam ðe him derode: ne hit ne hiwað mid wordum þæt hit oþer ðence & oðer sprece.
[008800 (471.176)],    Swa eac sceolon godes folgeras þæt sind þa cristenan. habban ða unscæððinysse. on heora mode. þe cild hæfð on ylde.
[008900 (471.178)],    Se Hælend cwæð.
[009000 (471.178)],    Soð ic eow secge. ne becume ge to heofenan rice. buton ge beon awende. & gewordene swa swa lytlingas.
[009100 (471.179)],    Ne bebead he his gingrum. þæt hi on lichaman cyld wæron: ac þæt hi heoldon bilewitra cyldra unscæððignysse. on heora þeawum.
[009200 (471.181)],    On sumere stowe he cwæð þa ða him man to bær cild to bletsienne. & hys gyngran þæt bemændon: geþafiað þæt ðas cild to me cumon: swilcera is soðlice heofonan rice.
[009300 (471.184)],    Be þysum manode se apostol paulus. his underþeoddan. & cwæð.
[009400 (471.185)],    Ne beo ge cild on &gite: ac on yfelnyssum: beoð on andgite fullfremede. se hælend cwæð. swa hwa swa hine sylfne geeadmet. swa swa ðis cild. he bið fyrmest on heofonan rice.
[009500 (471.188)],    Uton habban þa soðan eaddmodnysse on urum life: gif we willað habban þa healican geþingcðe on godes rice: swa swa se hælend cwæð.
[009600 (471.190)],    Ælc þæra þe hine onhefð bið geeadmet: & se ðe hine geeadmet he bið ahafen.
[009700 (471.191)],    Se hæfð bilewites cildes unscæððignysse þe him sylfum mislicað to ðy þæt he gode gelicige & he bið swa miccle wlitegra ætforan godes gesihðe. swa he swiþor ætforan him sylfum eadmodre bið.
[009800 (472.194)],    Se þe underfehð ænne swilcne lytling on minum naman. he underfehð me sylfne.
[009900 (472.195)],    Eallum godes þearfum man sceal weldæda þenian: ac þeah swiþost þam eadmodum & liðum þe mid heora lifes þeawum cristes bebodum geþwæriað: for þan him bið geþenod mid his þearfena þenunge & he sylf bið underfangen on heora anfencge.
[010000 (472.199)],    He cwæð eac on oþre stowe.
[010100 (472.199)],    Se þe witegan underfehð. he hæfð witegan mede.
[010200 (472.200)],    Se þe rihtwisne underfehð. he hæfð rihtwises mannes edlean.
[010300 (472.201)],    Ðæt is se þe witegan. oððe sumne rihtwisne godes þeow underfehð. & him for godes lufon bigwiste. foresceawað. þonne hæfð he swa micele mede his cystignysse æt gode swylce he him sylf witega wære oððe rihtwis godes ðeow.
[010400 (472.204)],    Se þe geæswicað anum þyssera lytlinga þe on me gelyfað selre him wære þæt him wære getiged an ormæte cwyrnstan to his swuran. & he swa wurde on deoppre sæ besenced.
[010500 (472.207)],    Se æswicað oþrum þe hine on godes dæle beswicð þæt his sawul forloren beo.
[010600 (472.208)],    Se cwyrnstan þe tyrnð singallice & nænne færeld ne þurhtihð getacnað woruldlufe þe on gedwyldum hwyrftlað & nænne stæpe on godes wege ne gefæstnað: be swylcum cwæð se witega.
[010700 (472.211)],    Ða arleasan turniað on ymbhwyrfte.
[010800 (472.211)],    Se þe genealæcð halgum hade on godes gelaðunge. & syððan mid yfelre tihtinge oððe mid leahterfulre drohtnunge oþrum yfele bysnað & heora ingehid towyrpð þonne wære him selre þæt he on woruldlicere drohtnunge ana losode.
[010900 (472.215)],    Þonne he on halgum hiwe oþre mid him þurh his þwyrlicum ðeawum to forwyrde getuge.
[011000 (472.217)],    Wa middanearde for æswicungum. middaneard is her gecweden. þa ðe þysne ateorigendlican middaneard lufiað swiþor þonne þæt ece lif. & mid mislicum swicdomum hi sylfe & oþre forpærað.
[011100 (472.219)],    Neod is þæt æswicunga cuman: þeahhwæðere. wa þam men þe hi of cumað.
[011200 (473.221)],    Ðeos woruld is swa mid gedwyldum afylled þæt heo ne mæg beon buton æswicungum. & þeah wa þam men þe oðerne æt his æhtum oððe æt his feore beswicð: & þam bið wyrse þe mid yfelum. tihtingum oþres mannes sawle to ecum forwyrdum beswicð.
[011300 (473.224)],    Gif þin hand oððe þin fot þe æswicie. ceorf of þæt lim & awurp fram þe.
[011400 (473.225)],    Ðis is gecweden æfter gastlicre getacnunge: na æfter lichamlicre gesetnysse.
[011500 (473.226)],    Ne bebead god nanum men þæt he his leoma awyrde.
[011600 (473.227)],    Seo hand getacnað urne nydbehefan freond. þe us dæighwamlice mid weorce & fultume ure neoda deð: ac þeah gif swilc freond us fram godes wege gewemð: þonne bið us selre þæt we his flæsclican lufe fram us aceorfon. & mid twæminge awurpan. þonne we þurh his yfelan tihtinge samod mid him on ecum forwyrde befeallon.
[011700 (473.232)],    Eallswa is be þam fet. & be þam eagan.
[011800 (473.233)],    Gif hwilc sibling þe bið swa deorwurðe swa þin eage. & oþer swa behefe swa þin hand: & sum swa geþensum swilce þin agen fot: gif hi þonne ðe þwyrlice tihtað to þinre sawle forwyrde: þonne bið þe selre þæt þu heora geþeodrædene forbuge þonne hi ðe forð mid him to þam ecum forwyrde gelædon.
[011900 (473.237)],    Behealdað þæt ge ne forseon ænne of þysum lytlingum.
[012000 (473.238)],    Se þe bepæcð ænne godes þeowena he geæbilihð þone hlaford. swa swa he sylf þurh his witegan cwæð: se þe eow hrepað hit bið me swa egle swilce he hreppe mines eagan seo.
[012100 (473.241)],    Ic secge eow þæt heora englas symle geseoð mines fæder ansyne se þe on heofonum is.
[012200 (473.242)],    Mid þysum wordum is geswutelod þæt ælcum geleaffullum menn is engel to hyrde geset þe hine wið deofles syrewungum gescylt. & on halgum mægnum gefultumað. swa swa se sealmscop be gehwylcum rihtwisum cwæð. god bebead his englum. be ðe. þæt hi ðe healdon & on heora handum hebbon þy læs þe þu æt stane þinne fot ætspurne.
[012300 (474.247)],    Micel wurðscipe cristenra manna þæt gehwylc hæbbe fram his acennednysse him betæhtne engel to hyrdrædene swa swa be þam apostole petre awriten is þa ða se engel hine of þam cwearterne gelædde. & he to his geferum becom. & cnuciende inganges bæd. þa cwædon þa geleaffullan nis hit na petrus þæt ðær cnucað. ac is his engel.
[012400 (474.252)],    Ða englas soðlice ðe god gesette to hyrdum his gecorenum hi ne gewitað næfre fram his andwerdnysse: for þan ðe god is æighwar. & swa hweder swa þa englas fleoð. æfre hi beoð binnon his andwerdnysse. & his wuldres brucað.
[012500 (474.255)],    Hi bodiað ure weorc & gebedu þam ælmihtigum þeah ðe him nan þing digle ne sy. swa swa se heahengel raphahel cwæð to þam godes menn tobian. þa þa ge eow gebædon. ic offrode eowere gebedu ætforan gode.
[012600 (474.259)],    Seo ealde æ. segð us þæt heahenglas sind gesette ofer gehwylcum leodscipum þæt hi þæs folces gyman ofer þam oþrum englum: swa swa moyses on þære fiftan bec þære ealdan æ þysum wordum geswutelode.
[012700 (474.262)],    Ða ða se healica god todælde. & tostencte adames ofspring. þa sette he ðeoda gemæru. æfter getele his engla.
[012800 (474.263)],    Ðysum andgite geþwærlæhð. se witega danihel on his witegunge.
[012900 (474.264)],    Sum godes engel spræc to danihele. embe þone heahengel. þe perscisce þeode bewiste & cwæð.
[013000 (474.266)],    Me com to se heahengel greciscre þeode ealdor: and nis heora nan min gefylsta buton michael ebreisces folces ealdor.
[013100 (474.268)],    Efne nu michahel an þæra fyrmestra ealdra com me to fultume and ic wunode þær wið ðone cyning perscisre þeode.
[013200 (474.269)],    Mid þysum wordum is geswutelod hu micele care þa heahenglas habbað heora ealdordomes ofer mancynne þa ða he cwæð. þæt michahel him come to fultume.
[013300 (474.272)],    Is nu geleaflic þæt se heahengel michahel hæbbe gymene cristenra manna: se þe wæs ebreiscan folces ealdor. þa hwile ðe hi on god belyfdon & þæt he geswutelode þa ða he him sylfum cyrcan getimbrode betwux geleaffulre þeode on þam munte gargano swa swa we hwene ær ræddon.
[013400 (475.276)],    Ðæt is gedon be godes fadunge þæt se mæra heofonlica engel beo singallice cristenra manna gefylsta on eorþan & þingere on heofenum to þam ælmihtigum gode: se þe leofað & rixað a on ecnysse AMEN.
