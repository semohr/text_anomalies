id,text
[000100 (497.1)],VIIII KALENDAS DECEMBRIS NATALE SANCTI CLEMENTIS MARTIRIS.Men þa leofostan eower geleafa bið þe trumra gif ge gehyrað be godes halgum hu hi ðæt heofonlice rice geearnodon. & ge magon þe cuðlicor to him clypian gif heora lifes drohtnunga eow þurh lareowa bodunge cuðe beoð.
[000200 (497.7)],    Ðes halga wer clemens þe we on þysum andwerdum freolsdæge wurðiað wæs þæs eadigan petres leorningcniht. þa wæs he þeonde on gastlicere lare & gecneordnysse to þan swiðe þæt se apostol petrus hine geceas to papan romaniscre leode æfter his dæge. & ær his þrowunge hine to papan gehadode. & on biscopsetle gesette. to þy ðæt he þæra cristenra manna gymene hæfde.
[000300 (497.12)],    He gehadode twegen biscopas ær þan. linum & cletum: ac he ne sette na hi on his setle. swa swa he dyde þysne halgan wer þe we todæig wurðiað.
[000400 (497.15)],    Hwæt þa clemens æfter petres þrowunge geþeah on fægernysse goddra þeawa. swa þæt he gecweme wæs iudeiscum & cristenum samod.
[000500 (497.17)],    Þam hæðenum leodum he gelicode. for þan ðe he mid hospe heora godas ne gebysmerode. ac mid boclicum gesceade him geswutelode hwæt hi wæron. & hwær acennede. þa ðe hi him to godum wurþodon. & heora drohtnunge. & geendunge mid swutelum seþungum gewissode. & cwæð þæt hi sylfe eaðelice mihton to godes miltsunge becuman. gif hi fram heora dwollicum bigencgum eallunge gecyrdon.
[000600 (498.23)],    Iudeiscre þeode hylde he begeat: for þan ðe he soðlice geseðde þæt heora forðfæderas godes frynd gecigede wæron. & him god halige æ sette to heora lifes rihtinge: & cwæð ðæt hi fyrmeste on godes gecorennysse wæron gif hi mid geleafan his bebodum gehyrsumedon.
[000700 (498.27)],    Fram cristenum he wæs swiþost gelufod for þan þe he gehwilce eardas namcuðlice on gemynde hæfde. & þa wanspedigan cristenan þæra earda ne geþafode þæt hi openre wædlunge underþeodde wurdon: ac mid dæghwomlicere bodunge he gemanode þa rican. & þa spedigan þæt hi ðæra cristenra wædlunge mid heora spedum gefrefrodon þy læs ðe hi þurh hæþenra manna gyfum besmitene wurdon.
[000800 (498.33)],    And dionisius godes cyðere se þe ðurh paules apostoles lare & tacnum to cristes geleafan mid haligre drohtnunge gecyrde. gewende on þam timan fram greclande to þam halgan papan clementem. petres æftergencga & he hine mid micclum wurðmynte underfeng. & for arwurðnysse his halgan lifes him cuðlice tolet & mid lufe geheold.
[000900 (498.39)],    Eft æfter fyrste cwæþ se eadiga clemens to ðam halgan were dionisium: si þe forgyfen miht to gebindenne & to alysenne swa swa me is. & þu far to ðæra francena rice & boda him godspel. & heofnan rices wuldor.
[001000 (498.42)],    Dionisius þa wearð his hæsum gehyrsum & mid geferum ferde to franclande cristendom bodiende. mid micclum wundrum to þan swiþe þæt ða reþan hæþenan swa hraðe swa hi hine gesawon oððe hi feallende his fet gesohton. him & gode gehyrsumigende: oððe gif heora hwylc ðwyrode þa wearþ se mid swa micelre fyrhte fornumen þæt he þærrihte his andwerdnysse forfleah.
[001100 (498.47)],    Wearð ða gebiged eall francena rice to godes geleafan þurh bodunge & wundrum þæs eadigan weres dionisii. & he eac sume his geferan to ispanian gesende þæt hi þan leodscipe lifes word gecyddon.
[001200 (498.51)],    Hwæt þa clemens romana papa wearð gewreht to þam casere trahianum for þam micclum cristendome þe he gehwær on his rice arærde.
[001300 (498.53)],    Ða sende se casere trahianus gewritu ongean. þæt se halga papa clemens to hæðengylde gebugan sceolde. oððe hine man asende ofer sæ on wræcsiðe to sumum westene. on þam ðe cristene men for geleafan fordemde wræcsiðodon.
[001400 (499.56)],    Þæs caseres hæs wearð ða forðgencge. & swa micele gife foresceawode se ælmihtiga god clemente. þæt se hæðena dema his sið mid wope bemænde þus cweþende. se god þe ðu wurðast gefrefrie þe & fultumie on ðinum wræcsiþe.
[001500 (499.59)],    & het ða hine to scipe lædan. & ealle his neoda foresceawian þe he to bigwiste habban mihte wearð þa þæt scip gefylled mid cristenum mannum þe ðone halgan papan forlæton noldon.
[001600 (499.63)],    Ða þa he to þam westene becom þa gemette he þær ma þonne twa þusend cristenra manna þe mid langsumere genyþerunge to marmstangedelfe gesette wæron þe his tocymes micclum fægnodon mid anre stemne cweþende.
[001700 (499.66)],    Efne her is ure hyrde. efne her is se frefrigend ures geswinces. & weorces.
[001800 (499.67)],    Þa ða he mid tihtendlicum wordum heora gewæhtan mod getrymde & gefrefrode.
[001900 (499.68)],    Ða geaxode he þæt hi dæghwomlice ofer six mila him wæter on heora exlum gefetton.
[002000 (499.70)],    Ða cwæð se halga biscop. uton biddan mid fæstum geleafan drihten hælend þæt he us his andeterum þa æddran his wylspringes gehender geopenige. þæt we on his weldædum blission.
[002100 (499.72)],    Ða þa ðis gebed gefylled wæs þa beheold se biscop on ælce healfe & geseah ða on þa swiþran healfe an hwit lamb standan þe bicnode mid his swiþran fet swilce he þa wæteræddran geswutelian wolde.
[002200 (499.75)],    Ða undergeat clemens þæs lambes gebicnunge: & cwæð. geopeniað ðas eorþan on þissere stowe þær ðær þæt lamb togebicnode.
[002300 (499.77)],    His geferan þa his hæse gefyldon. & þærrihte æt þam forman gedelfe swegde ut ormæte wylspring & mid micclum streame forð yrnende wæs.
[002400 (499.79)],    Hwæt hi ealle þa micclum blissodon. & gode þancodon heora geswinces lisse.
[002500 (499.80)],    Ða wæs se cwyde gefylled þe hi on ðæs biscopes tocyme gecwædon.
[002600 (499.81)],    Efne her is ure hyrde: efne her is se frefriend ures geswinces.
[002700 (499.83)],    Ðis wundor þa asprang geond þa gehendan scira & hi ealle þone halgan biscop mid arwurðnysse geneosodon biddende þæt he hi mid his lare getrymde.
[002800 (499.85)],    He þa hi ealle to godes geleafan gebigde & binnon feawum dagum þær fif hund manna gefullode & wurdon þa fela cyrcan gehwær arærede. & deofolgyld toworpene swa þæt binnon anes geares fyrste næs gemet hæþengyld geond hundteontig mila neawiste.
[002900 (500.89)],    Ða gelamp hit. þæt sume þa hæþenan wurdon mid andan getyrigde. & heora ærende to þam casere asendon. & him cyddon þæt his folc eall endemes astyred wære & eallunga fram his bigencgum gecyrred þurh clementem þæra cristenra biscop.
[003000 (500.92)],    Ða wearð se hæðena casere trahianus micclum astyred. & asende ænne wælhreowne heretogan his nama wæs aufidianus: se mid mislicum witum fela cristenra manna acwealde. þæt he þone halgan biscop mid þam geleaffullum folce adiligian sceolde.
[003100 (500.96)],    Se arleasa cwellere þa aufidianus. þa ða he ne mihte mid nanum þeowracan þa cristenan geegesian: for þan ðe hi ealle samod blissiende to martyrdome onetton þa forlet he þæt folc & þone biscop ænne to þam hæþengylde genydde: ac þa ða he geseah þæt he nateshwon hine gebigan ne mihte. þa cwæð he to his underþeoddum lædað hine to middre sæ & getigað ænne ancran to his swuran & asceofað hine ut onmiddan þære dypan. hit wearð þa gedon be hæse þæs wælhreowan cwelleres & micel meniu þæra cristenra stod on þære sæstrande wepende & biddende þone ælmihtigan. þe sæ. & eorþan gesceop þæt hi moston his halige lic. mid heora þenungum behwyrfan.
[003200 (500.107)],    Þa cwædon his twegen leorningcnihtas. febus. & cornelius.
[003300 (500.107)],    Eala ge gebroðra uton anmodlice biddan urne drihten þæt he us geswutelige þa arwurþfullan anwerdnysse. his halgan cyþeres.
[003400 (500.109)],    Hwæt þa seo sæ þurh godes hæse ut flowende him rymde þreora mila dries færeldes swa þæt ða cristenan bealdlice in eodon. & gemetton niwe þruh of marmanstane on cyrcan wisan gesceapene. & þæs halgan cyþeres lic þærbinnon þurh engla þenunge gelogod. & þone ancran wið his sidan licgende.
[003500 (500.114)],    Ða wearð him geswutelod þæt he æt gode abæde þæt on ælces geares ymbrene ymbe his þrowungtide. seo sæ seofon dagas drigne grund þam folce gegearcige þæt hi binnon þam fyrste his halgan lichaman gesecan magon.
[003600 (501.117)],    Þæt belimpð to lofe & herunge ures hælendes se þe his halgan cyþere þa arwurðan byrgene gegearcode.
[003700 (501.119)],    Ða ðurh þisum tacne wurdon ealle þa ungeleaffullan cristene. swa þæt nateshwon næs gemet on þan earde. naþor. ne hæþen ne iudeisc þe nære gebiged to cristenum geleafan.
[003800 (501.121)],    Soðlice æt þære halgan þryh sind getiþode heofenlice lacnunga adlium lichaman þurh þingunge þæs halgan cyþeres.
[003900 (501.123)],    Swa hwa swa on his freolstide untrum his byrgene gesehð. he gewent blissiende & gesundful ongean.
[004000 (501.124)],    Ðær beoð blinde onlihte. & deofolseoce gewittige. & gehwylce gedrehte þær beoð geblissode. & ealle geleaffulle þæs halgan weldæda brucað. & mid wurðmynte godes gerynu þær beoð gefyllede.
[004100 (501.128)],    Hit gelamp ða on sumum geare on his freolstide þæt sum wif mid hire niwerenan cilde betwux oþrum mannum þone halgan wer geneosode: þa geendedum dagum þære freolstide com seo sæ færlice swegende. & þæt folc swiðlice onweg efste. & þæt wif þurh ða færlican styrunge ne gymde hire cildes ær þan þe heo to lande becom.
[004200 (501.132)],    Heo þa sarig þa twelf monað adreah & eft embe þæs geares ymbrene on þære ylcan freolstide forarn þam folce. & genealæhte to þære byrgene mid wope þus biddende.
[004300 (501.135)],    Ðu drihten hælend þe ðære wydewan ancennedan sunu to life arærdest. beseoh me to miltse þæt ic þurh þingunge þines halgan þe her gerest beo þæs tiþe ðe ic geornlice bidde.
[004400 (501.137)],    Ða mid þyssere bene beseah heo to þære stowe þær heo þæt cild ær forlet: & gemette hit swa slapende swa heo hit ær gelede.
[004500 (501.139)],    Heo þa mid micelre blisse hit awrehte & wepende cossode. þa befran heo þæt cild betwux þam cossum hu hit macode on eallum þam fyrste þæs geares ymbrenes. þæt cild þære meder geandwyrde.
[004600 (501.142)],    Modor min nyste ic hu þyses geares ymbren geendode for þan ðe ic softum slæpe me gereste swa swa þu me forlete. oð ðæt þu eft me nu awrehtest.
[004700 (501.144)],    Ðæt geleaffulle folc þa micclum blissiende herode & bletsode þone ælmihtigan hælend se þe his halgan mid tacnum & wundrum gewurþað & swa heora geearnunga geswutelað.
[004800 (502.148)],    Oft hwonlice gelyfede men smeagað mid heora stuntum gesceade hwi se ælmihtiga god æfre geþafian wolde þæt ða hæðenan his halgan mid gehwylcum tintregum acwellan moston: ac we wyllað nu eow gereccan sume geswutelunge of þære ealdan æ. & eac of þære niwan hu mihtiglice se wealdenda drihten his halgan wið hæþenum here. oððe wælhræwum ehterum gelome ahredde. & heora wiþerwinnan bysmorlice gescynde.
[004900 (502.154)],    Hit gelamp on þam feowerteoþan geare ezechian. iudeisces cyninges. þæt sennacherib syria cyning manega leoda mid micclum cræfte to his anwealde gebigde & swa wolde eac þone gelyfedan cyning ezechiam. & asende þa his heretogan rapsacen to þære byrig iherusalem mid micclum þrymme. & mid ærendgewritum þæs ælmihtigan godes mihte gehyrwde þus cweþende. to þam ymsettum folce.
[005000 (502.160)],    Ne bepæce ezechias eow mid leasum hopan þæt god eow wið me ahredde: ic gewylde & oferwan fela þeoda & heora godas ne mihton hi gescyldan wið minum þrymme.
[005100 (502.162)],    Hwæt is se god þe mage þas burh wið minum here bewerigan?
[005200 (502.163)],    Hwæt þa se cyning ezechias awearp his purpuran reaf & dyde hæran to his lice. & bær þa gewritu into godes temple & astrehtum lymum hine gebæd þus cweþende.
[005300 (502.166)],    Drihten weroda god. þu ðe gesitst ofer engla þrymme. þu eart ana god ealra þeoda. þu geworhtest heofonas & eorþan & ealle gesceafta. ahyld þin eare & gehyr: geopena þine eagan & geseoh þas word þe sennacherib asende to hospe & to tale þe & þinum folce.
[005400 (502.170)],    Soðlice he towende þa hæþenan godas & hi forbærnde for þan ðe hi næron godas ac wæron manna handgeweorc treowene. & stænene & he hi for þi tobrytte.
[005500 (503.172)],    Alys us nu drihten fram his gebeote & mihte: þæt ealle þeoda tocnawon þæt ðu ana eart ælmihti god.
[005600 (503.174)],    Ezechias eac asende his witan mid hæran gescrydde to þam witegan isaiam þus cweþende. ahefe þine gebedu for israhela þeoda þæt se ælmihtiga god gehyre þa talu. þe syria cyning asende to hospe & to edwite his micclan mægenþrymme.
[005700 (503.177)],    Þa andwyrde se witega isaias þam bodum.
[005800 (503.178)],    Secgað eowerum hlaforde þæt he unforht sy: god ælmihtig cwyð. ne ascyt sennacherib flan into þære byrig ihrusalem ne mid his scylde hi ne gewylt. ac ic geslea ænne wriþan on his nosu & ænne bridel on his welerum. & ic hine gelæde ongean to his leode. & ic do þæt he fylð under swurdes ecge on his agenum eðele. & ic þa burh gescylde. for me & for minum þeowan dauid.
[005900 (503.183)],    Ða on þære nihte ferde godes engel & ofsloh þæs syrian cyninges here. an hund þusend manna. & fif & hundeahtatig þusenda.
[006000 (503.185)],    Ðæs on merien aras sennacherib. & geseah þa deadan lic. & gecyrde ongeon to þære byrig niniue.
[006100 (503.187)],    Hit gelamp þa þæt he hine gebæd to his deofolgylde. & his twegen suna hine mid swurde acwealdon. swa swa se witega þurh godes gaste gewitegode.
[006200 (503.190)],    Eft syððan nabochodenossor se chaldeisca cynyng het gebindan handum & fotum þa ðry gelyfedan cnihtas. annanias. azarias. missahel. & into anum byrnendum ofne awurpan: for þan ðe hi noldon hi gebiddan to his deofolgylde. ac se ælmihtiga god þe hi anrædlice on belyfdon asende his engel into þan ofne mid þam cnihtum & he ða toscoc þone lig of þam ofne. swa þæt þæt fyr ne mihte him derian: ac sloh ut bufon þam ofne nigon & feowertig fæðma. & forswælde þa cwelleras þe ðæt fyr onældon.
[006300 (503.197)],    Þa sceawode se cyning þæra ðreora cnihta feax. & lichaman þus cweðende: sy gebletsod eower god se þe asende his engel & swa mihtiglice his ðeowan of þam byrnendum ofne alysde.
[006400 (503.200)],    Eac syððan on cires dagum cyninges. wrehton þa babiloniscan þone witegan danihel for þan ðe he towearp heora deofolgyld. & cwædon anmodlice to þam foresædan cyninge cyrum.
[006500 (504.202)],    Betæc us danihel þe urne god bel towearp. & þone dracan acwealde þe we on belyfdon.
[006600 (504.204)],    Gif þu hine forstentst. we fordyligiað ðe & þinne hired.
[006700 (504.204)],    Þa geseah se cyning þæt hi anmode wæron & neadunga þone witegan him to handum asceaf.
[006800 (504.206)],    Hi ða hine awurpon into anum seaðe on þam wæron seofon leon þam man sealde dæighwomlice. twa hryþeru & twa sceap. ac him wæs þa oftogen ælces fodan six dagas þæt hi þone godes man abitan sceoldon.
[006900 (504.209)],    On þære tide wæs sum oþer witega on iudea lande his nama wæs abacuc. se bær his ryfterum mete to æcere. þa com him to godes engel. & cwæð.
[007000 (504.211)],    Abacuc ber þone mete to babylone & syle danihele se þe sit on þæra leona seaðe.
[007100 (504.212)],    Abbacuc andwyrde þam engle. la leof ne geseah ic næfre þa burh ne ic þone seað nat.
[007200 (504.214)],    Ða se engel gelæhte hine be þam feaxe & hine bær to babilone & hine sette <bufon> þam seaþe.
[007300 (504.215)],    Ða clypode se abacuc. þu godes þeowa danihel: nim þas lac þe ðe god sende.
[007400 (504.216)],    Danihel cwæð.
[007500 (504.217)],    Min drihten hælend si þe lof. & wurþmynt þæt þu me gemundest. & he þa ðære sande breac.
[007600 (504.218)],    Witodlice godes engel þærrihte mid swiftum flihte gebrohte þone discten abacuc þær he hine ær genam.
[007700 (504.219)],    Se cyning þa cyrus on þam seofoþan dæge eode dreori to þæra leona seaþe. & in beseah. & efne þa danihel sittende wæs gesundful <onmiddan> þan leon.
[007800 (504.222)],    Ða clypode se cyning mid micelre stemne: mære is se god þe daniel on belyfð. & he ða mid þam worde hine ateah of þam scræfe. & het in awurpan þa ðe hine ær fordon woldon. þæs cyninges hæs wearð hrædlice <gefremmed> & þæs witegan ehteras wurdon ascofene. betwux þam leon. & hi þærrihte mid grædigum ceaflum hi ealle totæron.
[007900 (504.227)],    Ða cwæð se cyning forhtion & ondrædon ealle eorðbugende danieles god. for þan ðe he is alysend. & hælend wyrcende tacna & wundra on heofenan & on eorþan.
[008000 (504.230)],    On þære niwan gecyðnysse æfter cristes þrowunge & his æriste. & upstige to heofenum wurdon þa iudeiscan mid andan afyllede ongean his apostolum. & gebrohton hi on cwearterne.
[008100 (505.232)],    On þære ylcan nihte godes engel undyde þa locu þæs cwearternes & hi ut alædde þus cweþende. gað to þam temple. & bodiað þam folce lifes word & hi swa dydon.
[008200 (505.235)],    Hwæt þa iudeiscan þæs on merigen þeahtodon ymbe þæra apostola forwyrde & sendon to þam cwearterne þæt hi man gefette.
[008300 (505.236)],    Ða cwelleras þa geopenodon þæt cweartern & nænne ne gemetton.
[008400 (505.237)],    Hi þa cyddon heora ealdrum.
[008500 (505.238)],    Ðæt <cweartern> we fundon fæste beclysde & þa weardas wiðutan standende: ac we ne gemetton nænne wiðinnan.
[008600 (505.240)],    Eft syððan herodes iudea cyning. sette þone apostol petrum on cwearterne mid twam racenteagum gebundenne. & weardas wiðinnan & wiðutan gesette: ac on þære nihte þe se arleasa cyning hine on merigen acwellan wolde com godes engel scinende of heofenum & gelædde hine ut þurh ða isenan gatu & stod eft on merien þæt cweartern fæste belocen.
[008700 (505.245)],    Domicianus se hæþena casere het awurpan þone godspellere iohannem on weallendum ele. ac he þurh godes gescyldnysse swa gesundful ut eode swa he in aworpen wæs.
[008800 (505.247)],    Ðam ylcan iohanne sealde sum hæðengylda attor drincan ac he æfter þam drence ansund & ungederod þurhwunode.
[008900 (505.249)],    Paulus se apostol. awrat be him sylfum. & cwæð þæt he ænne dæg & ane niht on sægrunde adruge.
[009000 (505.251)],    Eft æt sumum sæle hine gelæhte an næddre be þam fingre: ac he ascoc hi into byrnendum fyre: & he þæs attres nan þing ne gefredde.
[009100 (505.253)],    Ne mæig nan eorðlic man. mid gewritum cyþan: ne mid tungan gereccan. hu oft se ælmihtiga wealdend his gecorenan fram mislicum fræcednyssum ahrede to lofe & to wurðmynte his mægenþrymnysse: ac he geþafað forwel oft þæt ða arleasan his halgan þearle geswencað hwilon mid hefitymre ehtnysse. hwilon mid slege. þæt seo reþe ehtnys becume þam rihtwisan to ecere reste. & þam cwellerum to ecum wite.
[009200 (505.259)],    Se sealmscop cwæð.
[009300 (505.259)],    Fela sind þæra rihtwisra gedreccednyssa: ac drihten fram eallum þisum hi alysð.
[009400 (505.260)],    On twa wison alysð god his gecorenan. openlice & digelice.
[009500 (505.261)],    Openlice hi beoð alysede þonne hi on manna gesihþe beoð ahredde. swa swa we nu eow rehton.
[009600 (505.262)],    Digelice hi beoð alysede. þonne hi þurh martyrdome becumað to heofenlicum geþincþum.
[009700 (506.264)],    Gif hi for soþum geleafan oððe for rihtwisnysse þrowiað. hi beoð ðonne <martiras>. Gif hi þonne unscyldige gecwylmede beoð. heora unscæððinys hi gelæt to godes halgena geferrædene: for þan ðe unscæððignys æfre orsorh wunað.
[009800 (506.267)],    Gif hwa þonne for synnum ehtnysse þolað. & hine sylfne oncnæwð. swa þæt he godes mildheortnysse inwerdlice bidde. þonne forscyt þæt hwilwendlice wite þa ecan genyþerunge.
[009900 (506.270)],    For mandædum wæron ða twegen sceaþan gewitnode þe mid criste hangodon. ac heora oþer mid micclum geleafan gebæd hine to criste þus cweþende. drihten geþenc min þonne ðu to þinum rice becymst.
[010000 (506.273)],    Crist him andwyrde.
[010100 (506.273)],    Soð ic ðe secge nu todæg þu becymst mid me into neorcsenawanges myrhðe.
[010200 (506.274)],    Unwilles we magon forleosan þa hwilwendlican god: ac we ne forleosað næfre unwilles þa ecan god: þeah ðe se reþa reafere us æt æhtum bereafige oððe feores benæme he ne mæg us ætbredan urne geleafan ne þæt ece lif gif we us sylfe mid agenum willan ne forpærað.
[010300 (506.278)],    Se soða drihten us ahredde fram eallum fræcednyssum. & to þam ecan life gelæde se þe leofað & rixað a buton ende. AMEN
