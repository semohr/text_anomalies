id,text
[000100 (507.1)],II KALENDAS DECEMBRIS NATALE SANCTI ANDRE<../images/etail-uppercase.gif>APOSTOLI. Ambulans iesus iuxta mare galilee. et reliqua.
[000200 (507.4)],    CRIST on sumere tide ferde wiþ þære galileiscan sæ. & geseah twegen gebroþru symonem. se wæs geciged petrus & his broðor andream. wurpende heora net on sæ.
[000300 (507.6)],    Hi wæron soðlice fisceras.
[000400 (507.6)],    Ða cwæð se hælennd him to.
[000500 (507.7)],    Fyligað me & ic do þæt ge beoð manna fisceras.
[000600 (507.8)],    Hi þærrihte forleton heora net. & him fyligdon.
[000700 (507.8)],    Se Hælend þa ðanon stæppende. geseah oþre twegen gebroþru. iacobum & iohannem on scipe mid heora fæder zebedeo remiende heora net. & he hi to him clypode.
[000800 (507.11)],    Hi eac þærrihte forleton heora fæder. & net & criste fyligdon.
[000900 (507.12)],    Mine gebroþru. oft ge gehyrdon. þæt seo sæ getacnað þas andweardan woruld þe mid mislicum gelimpum þære sæ swangettunge geefenlæcð.
[001000 (507.14)],    Se Hælend geclypode his leorningcnihtas of þære yðigendan sæ: for þan ðe he hi ateah fram woruldlicum styrungum to þære gastlican stilnysse & to heofonlicum drohtnungum.
[001100 (507.16)],    Se Hælend cwæð. cumað æfter me. & ic do þæt ge beoð manna fisceras.
[001200 (507.17)],    Swa swa hi ær mid nette fixodon on sælicum yþum swa dyde crist. þæt hi syððan mid his heofonlican lare manna sawla gefixodon for þan ðe hi ætbrudon folces menn fram flæsclicum lustum & fram woruldlicum gedwyldum to staþolfæstnysse <lybbendra> eorðan þæt is to þam ecan eðele.
[001300 (507.22)],    Be þam cwæð se witega þurh godes gaste.
[001400 (507.22)],    Ic asende mine fisceras & hi gefixiað hi.
[001500 (508.23)],    Mine huntan & hi huntiað hi of ælcere dune. & of ælcere hylle.
[001600 (508.24)],    Fisceras & ungetogene men geceas drihten him to leorningcnihtum. & hi swa geteah þæt heora lar oferstah ealne woruldwisdom.
[001700 (508.26)],    & hi mid heora bodunge. caseras & cyningas to soþum geleafan gebigdon.
[001800 (508.28)],    Gif se hælend gecure æt fruman getinge lareowas & woruldlice uðwitan & þyllice to bodienne sende þonne wære geþuht swilce se soþa geleafa ne asprunge þurh godes mihte. ac of woruldlicere getingnysse.
[001900 (508.31)],    He geceas fisceras. ær þan ðe he cure caseras. for þan ðe betere is þæt se casere þonne he to romebyrig becymð þæt he wurpe his cynehelm & gecneowige æt þæs fisceres gemynde. þonne se fiscere cneowie æt þæs caseres gemynde.
[002000 (508.38)],    Caseras he geceas ac þeah he geendebyrde þone unspedigan fiscere ætforan þam rican casere.
[002100 (508.35)],    Eft syððan he geceas þa welegan: ac him wære geþuht swilce hi gecorene wæron for heora æhtum gif he ær ne gecure þearfan.
[002200 (508.37)],    He geceas syððan woruldlice uðwitan ac hi modegodon gif he ær ne gecure þa ungetogenan fisceras.
[002300 (508.39)],    Smeagað nu hu drihten mancynne. ætbræd wuldor þæt he him wuldor forgeafe.
[002400 (508.40)],    He ætbræd us ure wuldor: þæt he us his forgeafe.
[002500 (508.41)],    He ætbræd ure idele wuldor þæt he us þæt ece forgeafe.
[002600 (508.42)],    Ne scealt þu on þe sylfum wuldrian: ac swa swa se apostol cwæð.
[002700 (508.43)],    Se þe wuldrie: wuldrie on gode.
[002800 (508.44)],    Petrus and andreas be cristes hæse þærrihte forleton heora net & him fyligdon.
[002900 (508.45)],    Ne gesawon hi þa gyt hine ænige wundra wyrcan: ne hi naht ne gehyrdon þa gyt æt his muðe be mede þæs ecan edleanes. & hi þeah æfter stemne anre hæse þæt ðæt hi hæfdon forgeaton.
[003000 (508.47)],    Fela godes wundra we habbað gehyred & eac gesewene: mid manegum swingelum gelome we sind geswencte: & mid menigfealdum þeowracena teartnyssum gebregede: & swa þeah we forseoð godes hæse & him to lifes wege fylian nellað.
[003100 (509.51)],    Nu he sit on heofonum mid þære menniscnysse gescryd þe he on þisum life gefette. & mynegað us be ure gecyrrednysse. þæt we ure þeawas fram leahtrum symle clænsian. & be his bebodum gerihtlæcan.
[003200 (509.54)],    Eallunga he underþeodde þeoda swuran his geoce: he astrehte middaneardes wuldor & mid gelomlæcendum hryrum nealæcunge his strecen domes geswutelað: & swa þeah ure modige mod nele sylfwilles forlætan. þæt ðæt hit dæighwomlice forlyst neadunge.
[003300 (509.58)],    Mine gebroðra hwylcere tale mage we brucan on his dome: nu we nellað bugan fram þissere andweardan worulde lufe þurh his bebodum: ne we ne sind þurh his swinglum gerihtlæhte.
[003400 (509.61)],    Wen is þær eower sum cweþe to him sylfum on styllum geþohtum.
[003500 (509.62)],    Hwæt forleton þas gebroþru. petrus & andreas. þe fornean nan þing næfdon: ac we sceolon on þysum þinge heora gewilnunge swiþor asmegan þonne heora gestreon.
[003600 (509.64)],    Micel forl<../images/etail.gif>tt se þe him sylfum nan þing ne gehylt.
[003700 (509.65)],    Witodlice we healdað ure æhta mid micelre lufe: & þa ðing þe we nabbað we secað mid ormætre gewilnunge.
[003800 (509.66)],    Micel forlet petrus & andreas þa ða heora æigþer þone willan to hæbbenne eallunge forlet. & agenum lustum wiðsoc.
[003900 (509.68)],    Cwyð nu sum man. ic wolde geeuenlæcan þam apostolum þe ealle woruldþing forsawon. ac ic næbbe nane æhta to forlætenne.
[004000 (509.70)],    Ac god sceawað ðæs mannes heortan. & na his æhta.
[004100 (509.71)],    Ne he ne tælð hu micele speda we on his lacum aspendon: ac cepð mid hu micelre gewilnunge we þa lac him geoffrian.
[004200 (509.73)],    Efne nu þas halgan cypan petrus & andreas mid heora nettum & scype him þæt ece lif geceapodon.
[004300 (509.75)],    Næfð godes rice nanes wurþes lofunge. ac bið gelofod be þæs mannes hæfene.
[004400 (509.76)],    Heofonan rice wæs alæten þisum foresædan gebroðrum for heora nette & scipe: & eft syððan þam rican zacheo to healfum dæle his æhta. & sumere wydewan. to anum feorðlinge. & eac sumum men to anum wæteres drence.
[004500 (509.79)],    Ic wene þæt þas word ne sind eow ful cuþe gif we hi openlicor eow ne onwreoð.
[004600 (509.80)],    Zacheus wæs sum rice mann & cepte þæs hælendes fær. & wolde geseon hwilc he wære: ac he ne mihte for þære meniu þe him mid ferde. for þan ðe he wæs sceort on wæstme.
[004700 (510.83)],    Ða forarn he þam hælende. & stah uppon anum treowe. þæt he hine geseon mihte.
[004800 (510.84)],    Crist þa beseah up wið ðæs rican & cwæð.
[004900 (510.85)],    Zachee stih ardlice adune. for þan ðe me gedafenað þæt ic nu todæig þe gecyrre.
[005000 (510.86)],    Zacheus þa swyftlice of þam treowe alihte & hine blissiende underfeng.
[005100 (510.87)],    Ða þa zacheus crist gelaðod hæfde. þa astod he ætforan him. & him anmodlice to cwæð.
[005200 (510.88)],    Drihten. efne ic todæle healfne dæl minra goda þearfum: & swa hwæt swa ic mid facne berypte þæt ic wylle be feowerfealdum forgyldan.
[005300 (510.90)],    Drihten him to cwæð.
[005400 (510.91)],    Nu todæig is þisum hirede hæl gefremmed for þan ðe he is abrahames ofspring.
[005500 (510.92)],    Ic com to secenne. & to gehælenne þæt ðe on mancynne losode.
[005600 (510.93)],    Ða hæfde zacheus beceapod heofenan rice mid healfum dæle his æhta: þone oðerne dæl he heold to þy þæt he wolde þam be feowerfealdum forgyldan þe he ær unrihtlice bereafode.
[005700 (510.96)],    Eft æt sumum sæle gesæt se hælend binnon þam temple on iherusalem ætforan þam maðmhuse & beheold hu þæt folc heora ælmessan wurpon into þam maðmhuse. & þa fela rican brohton micele þing.
[005800 (510.98)],    Ða com þær an earm wydewe & geoffrode gode ænne feorðling.
[005900 (510.99)],    Drihten þa cwæð to his leorningcnihtum. ic secge eow to soþon þæt ðeos earme wydewe brohte maran lac þonne ænig þyssera ricra manna.
[006000 (510.101)],    Hi ealle sealdon þone dæl heora speda þe him geþuhte. ac þeos wydewe ealne hire bigleofan mid estfullum mode geoffrode.
[006100 (510.103)],    Ða hæfde seo earme wydewe mid lytlum feo þæt is mid anum feorðlinge þæt ece lif geceapod.
[006200 (510.105)],    Se Hælend cwæð on sumere stowe to his apostolum.
[006300 (510.105)],    Soð ic eow secge. swa hwa swa sylð ceald wæter drincan anum þurstigum men þæra ðe on me gelyfað: ne bið his med forloren.
[006400 (510.107)],    Mine gebroþra scrutniað nu þa: mid hu waclicum wurþe godes rice bið geboht. & hu deorwurðe hit is to geagenne.
[006500 (510.109)],    Se ceap ne mæg wið nanum sceatte beon geeht. ac he bið ælcum menn gelofod be his agenre hæfene.
[006600 (510.111)],    We rædað on cristes acennednysse þæt heofonlice englas wæron gesewene bufon þam acennedan cilde & hi þysne lofsang mid micclum dreame gesungon.
[006700 (511.113)],Gloria in excelsis deo et in terra pax hominibus bone uoluntatis.
[006800 (511.114)],    Ðæt is on urum gereorde: sy wuldor gode on heannyssum. & on eorþan sib þam mannum þe sind godes willan.
[006900 (511.115)],    Ne bið nan lac gode swa gecweme swa se goda willa.
[007000 (511.116)],    Gif hwa ne mage þurhteon þa speda þæt he gesewenlice lac gode offrie: he offrie þa ungesewenlican þæt is se goda willa þe ða eorðlican sceattas unwiðmetenlice oferstihþ.
[007100 (511.119)],    Hwæt is god willa buton godnyss. þæt he oðres mannes ungelimp besargie. & on his gesundfulnysse fægnige his freond na for middanearde. ac for gode lufie: his feond mid lufe forberan: nanum gebeodan þæt him sylfum ne licie: his nextan neode be his mihte gehelpan. & ofer his mihte willan.
[007200 (511.123)],    Hwæt is ænig lac wið ðisum willan: þonne seo sawul hi sylfe gode geoffrað on weofode hyre heortan.
[007300 (511.125)],    Be þysum cwæð se sealmscop.
[007400 (511.125)],In me sunt deus uota tua: que reddam laudationes tibi.
[007500 (511.126)],    God ælmihtig: on me sind þine behat þa ic ðe forgylde þurh herungum: swilce he openlice cwæde. þeah ðe ic næbbe þa yttran lac þe to offrigenne: ic gemete swa þeah on me sylfum hwæt ic lecge on weofode þinre herunge: for þan ðe þu ne leofast be ure sylene: ac þu bist swiþor gegladod on offrunge ure heortan.
[007600 (511.131)],    Ne mæig þeos offrung beon on þære heortan. þe mid gitsunge oððe andan gebysgod bið. for þan þe hi þwyriað wið ðam godan willan. & swa hraðe swa hi þæt mod hreppað swa gewit se goda willa.
[007700 (511.134)],    For þi noldon þa halgan bydelas nan þing on þyssere worulde mid gitsunge gewilnian: ne nane synderlice æhta habban. to þy ðæt hi mihton buton andan inwerdlice him betweonan lufian.
[007800 (511.137)],    Witodlice þas apostolas geseah se witega isaias towearde. þa ða he þurh godes gaste cwæð.
[007900 (511.138)],    Hwæt sind þas þe her fleogað. swa swa wolcnu. & swa swa culfran to heora ehþyrlum?
[008000 (511.139)],    Se witega hi geseah þa eorðlican hæfene forseon: & mid heora mode heofonum genealæcan. & on lifes wordum genihtsumian. on wundrum scinan. & gecigde hi culfran. & fleogende wolcnu.
[008100 (512.142)],    Ure ehþyrlu sind ure eagan þurh ða besceawað ure sawul swa hwæt swa heo wiðutan gewilnað.
[008200 (512.143)],    Culfre is bylewite nyten. & fram geallan biternysse ælfremed.
[008300 (512.144)],    Soðlice þa halgan apostolas wæron swilce culfran æt heora ehþyrlum þa ða hi nan þing on þysum middanearde ne gewilnodon: ac hi ealle þing bilewitlice sceawodon: & næron mid gecnyrdnysse æniges reaflaces getogene. to þan ðe hi wiðutan sceawodon.
[008400 (512.148)],    Se þe ðurh reaflace gewilnað ða þing þe he mid his eagan wiðutan sceawað. se is glida & na culfre æt his ehþyrlum.
[008500 (512.151)],    We habbað nu þyses godspelles traht be dæle oferurnen. nu wille we eow secgan þa getacnunge þæra feowera apostola namana þe crist æt fruman geceas.
[008600 (512.153)],    Eornostlice simon is gereht gehyrsum. & petrus oncnawende: andreas þegenlic.
[008700 (512.154)],    Iacobus is gecweden forscrencend. & iohannes godes gifu.
[008800 (512.155)],    Ðas getacnunge sceal gehwilc cristen man. on his drohtnunge eallunge healdan.
[008900 (512.156)],    Petrus wæs geciged symon. ær his gecyrrednysse: ac crist hine gehet petrus. þæt getacnað oncnawende for þan ðe he oncneow crist mid soþum geleafan: þa ða he cwæð. þu eart crist þæs lyfigendan godes sunu.
[009000 (512.159)],    Untwylice se ðe god rihtlice oncnæwð. & him gehyrsumað he hylt on his drohtnunge þyssera twegra namena getacnunge.
[009100 (512.161)],    Gif he þegenlice for godes naman earfoðnysse forberð: & werlice deofles costnungum wiðstent. þonne gefylð he on his þeawum andre<../images/etail.gif>s getacnunge þe is gereht þegenlic.
[009200 (512.164)],    Iacobus is gecweden forscrencend: & se bið unleas forscrencend þe mid gleawnysse his flæsclican leahtras & deofles tihtinge forscrencþ.
[009300 (512.166)],    Iohannes is gecweden godes gyfu: se bið gelimplice godes gyfu geciged. þe ðurh godum geearnungum godes gife begyt. to þy þæt he his beboda geornlice gefylle.
[009400 (513.169)],    PASSIO. Se apostol andreas æfter cristes þrowunge ferde to þam lande þe is gehaten achaia: & þær bodode drihtnes geleafan. & middaneardes alysednysse þurh his þrowunge.
[009500 (513.172)],    Ða wolde egeas sum wælhreow dema his bodunge adwæscan: & þa cristenan geneadian to þam deofellicum bigencgum.
[009600 (513.174)],    Andreas him cwæð to.
[009700 (513.174)],    Ðe gedafenode nu þu manna dema eart þæt ðu oncneuwe þinne deman þe on heofenum is & hine wurðodest. se þe is soð god: & þin mod awendest fram þam leasum godum.
[009800 (513.177)],    Egeas him andwyrde: eart þu andreas þe towyrpst ure goda tempel: & tihtst þis mennisc to þære ydelan lare þe romanisce ealdras awurpon & adwæscan heton?
[009900 (513.179)],    Andreas him andwyrde.
[010000 (513.179)],    Romanisce ealdras git ne oncneowon godes soðfæstnysse: hu godes sunu to mannum com & tæhte þæt ðas deofolgyld þe ge begað ne sind na godas. ac sind þa wyrstan deoflu mancynna fynd þe ðæt mannum tæcað hu hi þone ælmihtigan god gremian: & he hi þonne forlæt. & se deofol hi gebysmrað. swa lange oð ðæt hi gewitað of heora lichaman scyldige & nacode naht mid him ferigende buton synna anum.
[010100 (513.185)],    Egeas cwæð: þas sind ydele word.
[010200 (513.186)],    Witodlice þa eower hælend þas word bodade: þa gefæstnodon iudei hine on rode gealgan.
[010300 (513.187)],    Andreas him andwyrde.
[010400 (513.188)],    Eala gif þu witan woldest þære halgan rode gerynu mid hu sceadwisre lufe mancynna ealdor for ure edstaþelunge þære rode gealgan underfeng: na geneadod. ac sylfwilles.
[010500 (514.191)],    Egeas sæde.
[010600 (514.191)],    Humeta segst þu sylfwilles. þa ða he wæs belæwed. & be þæra iudeiscra bene þurh ðæs ealdormannes cempum ahangen.
[010700 (514.193)],    Andreas andwyrde.
[010800 (514.193)],    For þi ic cwæð sylfwilles. for þan ðe ic wæs samod mid him þa ða he fram his leorningcnihte belæwed wæs. & he on ær his þrowunge us foresæde & þæt he wolde on þam ðriddan dæge of deaðe arisan: cwæð ðæt he hæfde mihte his sawle to syllenne & mihte hi eft to onfonne.
[010900 (514.197)],    Egeas cwæð.
[011000 (514.197)],    Ic wundrie þe snotorne wer þæt ðyssere lare fylian wylt: swa hu swa hit gewurde. sylfwilles oððe neadunge þæt he on rode gefæstnod wære.
[011100 (514.199)],    Andreas him andwyrde.
[011200 (514.199)],    Micel is þære rode gerynu: þa ic þe geopenige gif þu me gehyran wylt.
[011300 (514.200)],    Egeas sæde.
[011400 (514.201)],    Hit ne mæig soðlice beon gesæd gerynu. ac wite.
[011500 (514.201)],    Andreas cwæð.
[011600 (514.201)],    Þæt sylfe wite þu ongytst beon gerynu mancynnes edniwunge gif þu geþyldelice me gehyran wylt.
[011700 (514.203)],    Egeas andwyrde.
[011800 (514.203)],    Ic ðe geþyldelice gehyre: ac gif þu me ne gehyrsumast. þu scealt onfon þære ylcan rode gerynu on þe sylfum.
[011900 (514.205)],    Andreas him andwyrde.
[012000 (514.205)],    Gif ic me ondrede þære rode gealgan. þonne nolde ic þære rode wuldor bodian.
[012100 (514.207)],    Egeas sæde.
[012200 (514.207)],    Ðin gewitlease spræc bodað rode: wite to wuldre. for þan ðe þu ðurh dyrstinysse þe ne ondrætst deaþes wite.
[012300 (514.208)],    Andreas andwyrde.
[012400 (514.209)],    Na þurh dyrstinysse ac þurh geleafan ic me ne ondræde deaþes wite.
[012500 (514.210)],    Rihtwisra manna deað is deorwurðe: & synfulra manna deað is forcuð.
[012600 (514.211)],    Egeas sæde.
[012700 (514.211)],    Buton þu offrie lac urum ælmihtigum godum: on þære ylcan rode þe ðu herast: ic þe hate gewæhtne afæstnian.
[012800 (514.213)],    Andreas him cwæð to.
[012900 (514.213)],    Dæighwomlice ic offrige mine lac þam ælmihtigan gode. se þe ana is soð god: na hlowendra fearra flæsc: oððe buccena blod: ac ic ofrie dæighwomlice on weofode þære halgan rode þæt ungewemmede lamb: & hit þurhwunað ansund & cucu. syððan eall folc his flæsc & his blod drincð.
[013000 (514.217)],    Egeas befran.
[013100 (514.217)],    Hu mæg þæt swa gewurþan?
[013200 (514.218)],    Andreas him andwyrde.
[013300 (514.218)],    Gif þu leornian wylle hu þæt gewurþan mæge: þonne undernim þu leorningcnihtes hiw: þæt ðu þas gerynu leornian mæge.
[013400 (515.221)],    Egeas sæde.
[013500 (515.221)],    Ic wille mid tintregum æt þe ofgan þises þinges insiht.
[013600 (515.222)],    Se halga apostol andwyrde.
[013700 (515.222)],    Ic wundrie þearle þin: humeta þu sy to swa micelre stuntnysse gehworfen: þæt ðu wenst me for tintregum þe geopenian þa godcundan gerynu: þu gehyrdest þære halgan rode gerynu: þu gehyrdest þære halgan offrunge gerynu: nu gif þu gelyfst þæt crist godes sunu se þe wæs on rode ahangen sy soð god: þonne geopenige ic þe hu þæt lamb on his rice þurhwunað. ansund & unawemmed siððan hit geoffrod bið. & his flæsc geeten. & his blod gedruncen.
[013800 (515.229)],    Gif þu þonne gelyfan nelt. ne becymst þu næfre to insihte þissere soðfæstnysse.
[013900 (515.231)],    Hwæt þa egeas hine gebealh. & het sceofon þone apostolon sweartum cwearterne.
[014000 (515.232)],    Ðær com þa micel meniu ealre þære scire to þam cwearterne & woldon egeam acwellan. & alædan þone apostol of þam cwearterne.
[014100 (515.234)],    Ða cwæð andreas to ealre þære meniu.
[014200 (515.234)],    Mine gebroþra ne astyrige ge þone stillan drihten to ænigre yrsunge mid eowerum anginne.
[014300 (515.236)],    Ure hælend wæs belæwed. & he hæfde geþyld: he ne flat ne ne hrymde ne nan man his stemne on strætum ne gehyrde.
[014400 (515.237)],    Habbað eow nu stilnysse. & sibbe. & ne hremmað minne martyrdom. ac swiþor gearciað eow sylfe swa swa godes cempan. þæt ge mid unforhtum mode ealle þeowracan & lichamlice wita þurh geþylde oferswiþan.
[014500 (515.241)],    Gif ænig oga is to ondrædenne. þonne is se to ondrædenne þe nænne ende næfð.
[014600 (515.242)],    Witodlice mannes ege is smice gelic & hrædlice þonne he astyred bið fordwinð.
[014700 (515.243)],    Ðas sarnyssa on þissere worulde. oððe hi sind leohte. & acumendlice: oððe hi sind swære & hrædlice þa sawle ut adræfað.
[014800 (515.245)],    Ða sarnyssa þe on ðære toweardan worulde yfelum gegearcode sind. þa beoð ece þær bið dæighwomlice wop & wanung & heofung & endeleas cwylming. to þam onet egeas unforwandodlice.
[014900 (515.248)],    Eornostlice beoð swiþor gearowe to þan. þæt ge þurh hwilwendlicere gedrecednysse becumon to þam ecum gefean þær ge symle blissiað blowende & mid criste rixiende.
[015000 (515.251)],    Ða ða se apostol þyllice word þam folce geond ealle þa niht lærde þa on dægrede sende egeas to þam cwearterne & het him lædan to þone halgan apostol & cwæð.
[015100 (516.253)],    Ic wende þæt ðu on nihtlicere smeagunge sceoldest þin mod fram dwæsnysse awendan: & geswican þære herunge þines cristes þæt þu mihtest mid us lifes gefean brucan.
[015200 (516.256)],    Dyslic bið þæt man sylfwilles to rode gealgan efste. & hine sylfne to tintregum asende.
[015300 (516.257)],    Andreas andwyrde.
[015400 (516.257)],    Blisse ic mæg mid þe habban: gif þu on criste gelyfst. & þine deofolgyld forlætst.
[015500 (516.258)],    Crist me sende to þyssere scire: on þære ic him gestrynde unlytel folc.
[015600 (516.259)],    Egeas cwæð.
[015700 (516.259)],    For þi ic þreatie þe to ura goda offrunge þæt ðis folc þe ðu bepæhtest forlæton þa ydelnysse þinre lare þæt hi urum godum geoffrian magon þancwurþe onsægednysse.
[015800 (516.262)],    Ne belaf nan ceaster on eallum þisum earde. on þære ðe næron ura goda templa forlætene. & nu sceal eft beon geedstaðelod ura goda bigeng þurh ðe: þæt hi magon beon þe gegladode. & þu on urum freondscipe beon mage.
[015900 (516.265)],    Gif þu þis nelt þonne scealt þu for ware ura goda mislice wita þrowian. & syððan on rode gealgan þe þu herodest hangiende ateorian.
[016000 (516.267)],    Se apostol him andwyrde.
[016100 (516.268)],    Ðu deaþes bearn gehyr me. & þu ceaf ecum ontendnyssum gegearcod. gehyr me godes þeowan. & hælendes cristes apostol.
[016200 (516.269)],    Oð ðis ic spæc þe liðelice to þæt ðu mid gesceade ðone soþan geleafan oncneowe: ac nu þu ðurhwunast on þinre sceamleaste & wenst þæt ic sceole for þinum þeowracum forhtian: swa hwæt swa þe is geþuht gyt mare on tintregum asmea: swa micclum ic beo andfengra minum cyninge: swa micclum swa ic for his naman on tintregum mid andetnysse þurhwunie.
[016300 (516.276)],    Ða het se reþa cwellere hine astreccan. & hine seofon siþum beswingan.
[016400 (516.277)],    Het hine syððan aræran & cwæð him to.
[016500 (516.277)],    Andreas gehyr me & awend þinne ræd. for agotennysse þines blodes.
[016600 (516.278)],    Gif þu swa ne dest: ic do þæt ðu losast on rode gealgan.
[016700 (517.279)],    Se apostol andwyrde.
[016800 (517.279)],    Ic eom cristes þeowa: & ic sceal his rode sigor swiðor wiscan þonne ondrædan.
[016900 (517.281)],    Ðu soðlice miht ætberstan þam ecum cwylmingum þe ðe sind gemynte. gif þu on criste gelyfst syððan þu mine anrædnysse afandast.
[017000 (517.283)],    Ic me ondræde þin forwyrd & ic for minre þrowunge ne eom gedrefed.
[017100 (517.284)],    Min þrowung geendað. on anum dæge oððe on twam oððe be þam mæstan on þrim: soðlice þin cwylming ne mæg binnon þusend geara to ende gecuman.
[017200 (517.286)],    For þi earming ne geic þu swiþor þine yrmþa. & ne onæl þu ðe sylfum þæt ece fyr.
[017300 (517.288)],    Hwæt þa egeas geæbylid het hine ahon on rodehengene: & bebead þam cwellerum þæt hi hine mid wiððum. handum & fotum on þære rode gebundon þæt he langlice þrowian sceolde.
[017400 (517.290)],    Þa arn þæt cristen folc togeanes þam cwellerum þe hine to þære rode læddon. clypigende & cwæðende.
[017500 (517.292)],    Hwæt hæfð þes rihtwisa man & godes freond gefremod. þæt he rodehengene wurþe sy?
[017600 (517.293)],    Andreas soðlice bæd þæt folc. þæt hi his þrowunge ne geletton.
[017700 (517.294)],    Eode him mid bliþum mode fægnigende. & þæt folc lærende.
[017800 (517.295)],    He ofseah þa feorran þa rode þe him gegearcod wæs & clypode mid micelre stemne þus cweþende.
[017900 (517.296)],    Hal si þu rod þe on cristes lichaman gehalgod wære. & mid his lymum gefreatewod swa swa mid meregrotum.
[018000 (517.298)],    Ðu hæfdest eorðlicne ege ær þan ðe ure drihten þe astige: nu þu hæfst heofenlice lufe. & bist <astigen> for behate.
[018100 (517.300)],    Orsorh & blissigende ic cume to þe. swa þæt ðu me blissigende underfo. þæs leorningcniht þe on þe hangode: for þan ðe ic þe symle lufode. & ic gewilnode þe to ymclyppenne.
[018200 (517.302)],    Eala ðu gode rod þe wlite & fægernysse of drihtnes leomum underfencge. þu wære gefyrn gewilnod. & carfullice gelufod. buton toforlætennysse gesoht: & nu æt nextan minum wilnigendum mode gegearcod.
[018300 (517.305)],    Onfoh me fram mannum & agif me minum lareowe þæt he þurh þe: me underfo. se þe ðurh ðe me alysde.
[018400 (518.308)],    Æfter þysum wordum he hine unscrydde. & þam cwellerum his wæda betæhte.
[018500 (518.309)],    Hi ða genealæhton. & hine on þære rode ahofon: & ealne his lichaman mid stearcum wiððum. swa swa him beboden wæs gewriðon.
[018600 (518.311)],    Ðær stodon þa ma þonne twentig þusend manna. mid egeas breþer samod clypigende. unrihtwisdom. þæt se halga wer swa þrowode.
[018700 (518.313)],    Se halga andreas soðlice of þære rode gehyrte þæra geleaffulra manna mod tihtende to hwilwendlicum geþylde: secgende þæt ðeos scorte þrowung nis to wiðmetenne þam ecan edleane.
[018800 (518.315)],    Ða betwux þisum eode eall þæt folc to egeas botle ealle samod clypigende & cweþende þæt swa halig wer hangian ne sceolde. sideful man & mid þeawum gefreatewod: æþele lareow arfæst & gedefe. gesceadwis & syfre ne sceolde swa þrowian: ac sceolde beon alysed lybbende of þære rode: for þan ðe he ne geswicð soð to bodienne: nu twegen dagas cucu hangigende.
[018900 (518.321)],    Hwæt þa egeas him ondred þa meniu. & behet þæt he wolde hine alysan swa swa hi gewilnodon. & eode forð mid.
[019000 (518.323)],    Ða befran se apostol mid þam ðe he hine geseah.
[019100 (518.323)],    Hwæt nu egeas hwi come þu to us?
[019200 (518.324)],    Gif þu wilt gelyfan gyt on þam hælende þe bið gemiltsod swa swa ic þe behet.
[019300 (518.325)],    Gif þu to þy come þæt ðu me alyse: nelle ic beon alysed lybbende heonon.
[019400 (518.326)],    Nu ic geare geseo minne soþan cyning: ic stande on his gesihðe to him me gebiddende.
[019500 (518.327)],    Ðin me ofhrywð & þinre yrmþe: for þan ðe þin anbidað þæt ece forwyrd.
[019600 (518.328)],    Efst nu earming þa hwile þu ænig þing miht: þy læs þe ðu wille þonne þe forwyrned bið.
[019700 (518.331)],    Þa woldon hi hine alysan ac heora handa astifodon. swa hwa swa hrepode þa rode mid handum.
[019800 (518.332)],    Ða clypode se apostol. to hælendum criste. mid ormætre stemne þus biddende.
[019900 (518.333)],    Min goda lareow. ne læt þu me alysan: buton þu underfo ær minne gast.
[020000 (518.334)],    Æfter þysum wordum wearð gesewen leoht micel of heofenum færlice cumende to þam apostole: & hine ealne ymbscean. swa þæt mennisce eagan hine ne mihton geseon for þam heofenlican leohte. þe hine befeng.
[020100 (519.337)],    Ðæt leoht þurhwunode swa. fornean ane tide: And andreas ageaf his gast on þam leohte. & ferde to criste samod mid þam leoman þam is a wuldor geond ealle woruld.
[020200 (519.341)],    Egeas wearð gelæht fram atelicum deofle hamwerd be wege. ær þan ðe he to huse come. & he þearle awedde aworpen to eorþan: on manna gesihþe þe him mid eodon.
[020300 (519.343)],    He gewat þa of worulde wælhreow to helle: & his broðor heold þæs halgan andreas lic mid micelre arwurðnysse þæt he ætwindan moste.
[020400 (519.345)],    Swa micel oga sprang ofer eallum þam mennisce. þæt þær nan ne belaf þe ne gelyfde on god.
[020500 (519.347)],    Ðas þrowunge awriton. þære þeode preostas. & þa ylcan diaconas þe hit eal gesawon: þi læs þe hwam twynige þyssere gereccednysse.
[020600 (519.349)],    Uton nu gebiddan þone ælmihtigan wealdend þæt his eadiga apostol ure þingere beo: swa swa he wunode his gelaþunge bydel.
[020700 (519.350)],    Sy þam metodan drihtne wurþmynt & lof a on ecnysse AMEN. we cweþað.
