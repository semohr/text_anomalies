id,text
[000100 (1.29)],INCIPIT PRAEFATIO HUIUS LIBRI. IN NOMINE CHRISTI OMNIPOTENTIS. Ic ælfric munuc awende þas boc of ledenum bocum to engliscum gereorde þam mannum to rædenne þe þæt leden ne cunnon;
[000200 (1.31)],    Ic hi genam of halgum godspellum. and æfter geðungenra lareowa trahtnungum hi asmeade. þæra lareowa naman ic awrat on ðære ærran bec. on ðære ledenan forespræce;
[000300 (2.33)],    Ic gesette on twam bocum þa gereccednysse ðe ic awende. for ðan ðe ic ðohte þæt hit wære læsse æðryt to gehyrenne. gif man ða ane boc ræt on anes geares ymbryne. and ða oðre on ðam æftran geare;
[000400 (2.37)],    On ægðer þæra boca. sind feowertig cwyda buton ðære forespræce. ac hi ne sind na ealle of godspellum genumene. ac sind forwel fela of godes halgena life oððe þrowunge gegaderode. þæra anra þe angelcynn mid freolsdagum wurðað;
[000500 (2.41)],    Ætforan ælcum cwyde we setton ða swutelunge on leden. mæg swa ðeah se ðe wile þa capitulas æfter ðære forespræce geendebyrdian;
[000600 (2.43)],    Nu bidde ic and halsige on godes naman gif hwa ðas boc awritan wylle. þæt he hi geornlice gerihte. be ðære bysne þe læs ðe we ðurh gymeleasum writerum geleahtrode beon;
[000700 (2.46)],    Micel yfel deð se ðe leas writ buton he hit gerihte. swilce he gebringe ða soðan lare to leasum gedwylde;
[000800 (2.47)],    For ði sceal gehwa gerihtlæcan þæt þæt he ær to woge gebigde. gif he on godes dome unscyldig beon wile;
