id,text
[000100 (67.1)],DOMINICA SECUNDA IN QUADRAGESIMA.EGressus inde IESUS. Secessit in partes tyri et sidonis; ET RELIQUA.Drihten hælend ðreade mid wordum þæra Iudeiscra ðwyrnysse. and geleafleaste. and hi mid hospe his lare forsawon;
[000200 (67.4)],    Þa ferde he ðanon to ðære burhscire þe is gehaten Tyrus. and to ðære oðre þe is gehaten sidon;
[000300 (67.6)],    And efne ða ferde an Chananeisc wif of ðam gemærum togeanes ðam hælende. and him to clypode þus cweðende;
[000400 (67.8)],    Dauides bearn. gemiltsa me. min dohtor is yfele fram deofle gedreht. and awedd;
[000500 (67.9)],    He suwade. and hire nan word ne geandwyrde;
[000600 (67.10)],    Þa genealehton his leorningcnihtas him to. and hine bædon. La leof forlæt hi. for ðan ðe heo clypað æfter us;
[000700 (67.12)],    Þa andwyrde se hælend. and cwæð;
[000800 (67.12)],    Ne eom ic asend buton to ðam sceapum. Israhela hiwrædenne. ðe losedon;
[000900 (67.14)],    Mid þam ða com þæt wif. and hi astrehte æt his fotum. þus cweðende;
[001000 (67.15)],    Drihten leof. help min;
[001100 (67.15)],    He andwyrde;
[001200 (67.16)],    Nis na god þæt man nyme his bearna hlaf. and awurpe hundum;
[001300 (67.17)],    Þæt wif andwyrde. Gea leof drihten. swa ðeah ða hwelpas etað of ðam crumum þe feallað of heora hlafordes mysan;
[001400 (67.18)],    Þa andwyrde se hælend þam wife and cwæð;
[001500 (67.19)],    Eala ðu wif. micel is ðin geleafa;
[001600 (67.20)],    Getimige ða swa swa ðu wilt. and ðærrihte of ðære tide wearð hire dohtor gehæled and gewittig;
[001700 (67.22)],    Þis chananeisce wif wæs of hæðenum folce. and hæfde getacnunge godes gelaðunge. þe fram hæðenscipe to criste mid soðum geleafan gebeah. þa ða þa Iudeiscan hine forleton;
[001800 (68.25)],    Þæt wif wæs afaren fram gemærum hire eðeles. for ðan þe heo forlet ða ealdan gedwyld hire hæðenscipes. and mid geleaffullum mode þone soðan hælend gesohte. to biddenne hire wodan dehter gesundfulnysse;
[001900 (68.29)],    Heo clypode;
[002000 (68.29)],    Dauides bearn. gemiltsa me. min dohtor is yfele fram deofle gedreht;
[002100 (68.30)],    Hit wæs soðlice swa gedon. ac seo dohtor þe on wodum dreame læg dweligende. getacnode þæra hæðenra manna sawle. ðe wæron yfele þurh deofol gedrehte. ða ða hi ne cuðon heora scyppend. ac gelyfdon on deofolgyldum;
[002200 (68.34)],    Seo moder cwæð dauides bearn gemiltsa min. and godes gelaðung seo ðe is ure moder gelyfð. þæt crist is dauides bearn on þære menniscnysse. and heo bitt us miltsunge æt him. for ðan ðe he is god ælmihtig ure alysend;
[002300 (68.37)],    Æfter ðeawlicum andgite se ðe leahtras begæð deofle to gecwemednysse his scyppende on teonan. his dohtor is untwylice awedd. for ðan ðe his sawul is ðearle ðurh deofol gedreht. ac him is neod þæt he his agene wodnysse tocnawe. and mid geleafan æt godes halgum þingunge bidde. and mid micelre anrædnysse drihtnes fet gesece. biddende þæt he his sawle fram ðam wodan dreame ahredde. swa swa he dyde þæt chananeisce mæden;
[002400 (68.45)],    He ne andwyrde ðam wife æt fruman na for modignysse. ac he nolde his cwyde awendan ðurh ðone þe he bead his leorningcnihtum ær his ðrowunge þus cweðende;
[002500 (68.47)],    Ne fare ge on hæðenra manna wege. and on Samaritaniscra burgum ne becume ge. he nolde syllan intingan þam Iudeiscum þæt he hi forsawe. ðe godes .æ. heoldon. and þæt hæðene folc him to getuge þe deofolgild beeodon;
[002600 (68.51)],    Nu suwade crist æt fruman wið þæs wifes clypunge. for ðan ðe he ða liflican bodunge on his andwerdnysse hæðenum leodum bedigelode;
[002700 (68.53)],    Witodlice æfter his æriste of deaðe he bebead his apostolum þus cweðende;
[002800 (68.54)],    Farað. and lærað. ealle ðeoda. and fulliað hi on naman þæs ælmihtigan fæder. and his suna. and þæs halgan gastes. and lærað hi þæt hi healdon ealle ða ðing þe ic eow bebead;
[002900 (69.58)],    Cristes leorningcnihtas to him genealæhton. and ðam wife to him geðingodon. þus cweðende;
[003000 (69.59)],    La leof. forlæt hi. for ðan ðe heo clypað æfter us;
[003100 (69.60)],    Swilce hi cwædon forlæt ðone gylt. and forgif hire þine miltsunge. for ðan ðe heo urne fultum mid inweardre heortan sehð;
[003200 (69.62)],    Ne clypode heo synderlice to Petre. ne heo ne namode Andream. ne heora nænne synderlice. ac eal þæt apostolice werod samod mid micelre anrædnysse bæd. þæt hi to ðam mildheortan hælende hire geðingodon;
[003300 (69.66)],    Drihten andwyrde his apostolum mid þisum wordum. and cwæð;
[003400 (69.67)],    Ne eom ic asend buton to ðam sceapum israhela hiwrædene. þe losedon;
[003500 (69.68)],    Soðlice se ælmihtiga fæder asende his ancennedan sunu. mid soðre menniscnysse befangenne to ðam Iudeiscum folce. þæt hi sceoldon ærest gif hi woldon to fulluhte bugan. ðurh cristes lare;
[003600 (69.71)],    Him gedafenode þæt hi ærest on crist gelyfdon. for ðan ðe hi heoldon þa ealdan .æ. and hæfdon cyððe to gode fram ealdum dagum. ða bodade crist þurh hine sylfne ðam anum folce. and of ðam his apostolas geceas. and fela oðre gecorene halgan;
[003700 (69.75)],    Ac ða ða he geseah þæt se mæsta dæl ðære ðeode his lare forsawon. and sume eac ymbe his lif syrwdon. ða forlet he hi on heora geleafleaste. and geceas ða hæðenan leoda þe geond ealne middaneard on deofolgyldum gelyfdon oð þæt;
[003800 (69.80)],    Þæt wif com. and hi astrehte ætforan drihtne. þus cweðende;
[003900 (69.81)],    Drihten leof help min;
[004000 (69.81)],    Þreo halige mægnu we gehyrað be ðisum wife on ðissere rædinge. þæt is geleafa. and geðyld. and eadmodnyss;
[004100 (69.83)],    Geleafan heo hæfde for ðan ðe heo gelyfde þæt drihten mihte hire aweddan dohtor gehælan;
[004200 (69.84)],    Geðyld heo hæfde. ða ða heo forsewen wæs. and swa ðeah anrædlice on hire benum þurhwunade;
[004300 (69.86)],    Eadmod heo wæs. ða ða heo hi sylfe to hwelpum geemnette;
[004400 (69.88)],    Drihten cwæð to ðam wife. Nis na god þæt man nime his bearna hlaf. and wurpe hundum;
[004500 (70.89)],    Þæt israhela folc wæs gyo geteald to godes bearnum. and hæðen folc geond ealle woruld to hundum. for heora fulum ðeawum;
[004600 (70.91)],    Nu is seo endebyrdnys þæra namena awend. mid ðam geleafan;
[004700 (70.92)],    Hi sind gehatene hundas. and we scep;
[004800 (70.93)],    Witodlice se witega cwæð be cristes ehterum. ðe hine acwealdon;
[004900 (70.94)],    Fela hundas me ymbe eodon;
[005000 (70.94)],    Se witega þurh godes gast het ða Iudeiscan cristes slagan hundas. þe hine mid facenfullum mode ymbe eodon;
[005100 (70.96)],    Eft crist sylf cwæð be us. Ic hæbbe oðre scep. þa ðe ne sind of ðyssere eowde. and ða ic sceal lædan. and hi gehyrað mine stemne;
[005200 (70.99)],    Þæt wif cwæð to criste;
[005300 (70.99)],    Gea leof drihten;
[005400 (70.99)],    Swa ðeah ða hwelpas etað of ðam crumon. þe feallað of heora hlafordes mysan;
[005500 (70.101)],    Swiðe getacnigendlice spræc þis wif;
[005600 (70.101)],    Witodlice seo myse is seo boclice lar. seo ðe us ðenað lifes hlaf;
[005700 (70.102)],    Be ðære mysan cwæð se witega;
[005800 (70.103)],    Drihten þu gegearcodest mysan on minre gesihðe. togeanes ðam þe me gedræfdon;
[005900 (70.104)],    Soðlice æfter gastlicum andgite. þa hwelpas etað ða cruman þe of heora hlafordes beode feallað. þonne ða ðeoda þe on hæðenscipe ær lagon. nu sind mid geleafan to heora scyppende gebigede. and þære gastlican lare haligra gewrita brucað;
[006000 (70.108)],    We hedað þæra crumena ðæs hlafes. and ða Iudeiscan gnagað þa rinde. for ðan ðe we understandað þæt gastlice andgit þæra boca. and hi rædað þa stæflican gereccednysse buton andgite;
[006100 (70.112)],    Ealle heora bec ðe se heretoga moyses. oððe witegan be godes dihte gesetton. ealle hi sprecað ymbe cristes menniscnysse. and ymbe cristenra manna lif mid digelum andgite. and ða Iudeiscan ne hedað na mare. buton ðære stæflican gereccednysse;
[006200 (70.116)],    We cristene men soðlice licgað under godes mysan. and etað þa cruman his gastlican lare. for ðan ðe we sind eadmodlice mid lichaman and mid sawle godcundlicum spræcum underðeodde. to gefyllenne his beboda. þæt he us his behat gelæste;
[006300 (70.120)],    Drihten andwyrde. þam chananeiscum wife. and cwæð;
[006400 (70.121)],    Eala ðu wif. micel is ðin geleafa. Getimige ðe swa swa ðu wylt;
[006500 (70.122)],    And hire dohtor wearð þa gehæled of ðære tide;
[006600 (70.122)],    For ðam micclum geleafan þære meder. forlet se deofol ða dohtor;
[006700 (71.123)],    Mid ðam is geseald bysen urum fulluhte. þæt ða unsprecendan cild beoð gehealdene on ðam fulluhte ðurh geleafan þæs fæder. and ðære moder. and þæs foresprecendan godfæder. ðeah ðe þæt cild nyten sy;
[006800 (71.127)],    Cristenra manna geleafan hæfð se ælmihtiga god mid manegum tacnum gewurðod. þurh his halgan. ærest on heora life. and siððan æt heora halgum byrgenum. þam sy wuldor and wurðmynt. A. on ecnysse. Amen:
