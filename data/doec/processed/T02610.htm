id,text
[000100 (81.1)],XIII KALENDAS APRILIS. DEPOSITIO SANCTI CUTHBERHTI EPISCOPI.CUTHBERHTUS se halga biscop scinende on manegum geearnungum and healicum geðincðum. on heofenan rice mid þam ælmihtigum scyppende on ecere blisse rixiende wuldrað;
[000200 (81.3)],    Beda se snotera engla ðeoda lareow þises halgan lif. endebyrdlice mid wulderfullum herungum. ægðer ge æfter anfealdre gereccednysse. ge æfter leoðlicere gyddunge awrat;
[000300 (81.7)],    Us sæde soðlice beda. þæt se eadiga Cuðberhtus ða ða he wæs eahta wintre cild. arn swa swa him his nytenlice yld tihte plegende mid his efenealdum. Ac se ælmihtiga god wolde styran þære nytennysse his gecorenan cuðberhtes þurh mynegunge gelimplices lareowes. and asende him to an ðrywintre cild. þæt hit his dyslican plegan mid stæððigum wordum wislice ðreade;
[000400 (81.13)],    Soðlice þæt foresæde ðrywintre cild. þone gæmnigendan cuðberhtum befran;
[000500 (81.14)],    To hwi underþeodst þu ðe sylfne þisum ydelum plegan. þu ðe eart fram gode gehalgod mid roderlicum wurðmynte? Ne gedafenað biscope þæt he beo on dædum folces mannum gelic;
[000600 (81.17)],    Geswic la leof swa unðæslices plegan. and geðeod þe to gode. ðe ðe to biscope his folce geceas. þam ðu scealt heofonan rices infær geopenian;
[000700 (81.19)],    Hwæt ða cuthberhtus þa gyt mid his plegan forð arn. oð þæt his lareow mid biterum tearum dreoriglice wepende ealra ðæra cildra plegan færlice gestilde;
[000800 (81.22)],    Witodlice eall se cildlice heap wolde þæs anes cildes dreorignysse gefrefrian. ac hi ealle ne mihton mid heora frofre his dreorignysse adwæscan. ær ðan þe cuðberhtus hit mid arfæstum cossum gegladode. and he sylf siððan æfter þæs cildes mynegunge. on healicere stæððignysse symle ðurhwunode;
[000900 (82.28)],    Æfter ðisum wearð þæs eadigan cuðberhtes cneow mid heardum geswelle alefed. swa þæt he mid criccum his feðunge underwreðode;
[001000 (82.30)],    Þa gesæt he sume dæge under sunnbeame ana on sundran. and his sceancan beðode. him com ða ridende to sum arwurðe ridda sittende on snawhwitum horse. and he sylf mid hwitum gyrlum befangen wæs. and he ðone halgan mid gesibsumum wordum swæslice grette. biddende þæt he him dægwistes gedafenlice tiðode;
[001100 (82.35)],    Cuðberhtus ða to ðam engle anmodlice cwæð;
[001200 (82.36)],    Ic wolde ðine ðenunge sylf nu gearcian. gif ic me mid feðunge ferian mihte;
[001300 (82.37)],    Min adlige cneow is yfele gehæfd. þæt ne mihte nan læcewyrt awiht geliðian. ðeah ðe heo gelome to geled wære;
[001400 (82.39)],    Þa gelihte se cuma. and his cneow grapode. mid his halwendum handum and het hine geniman hwætene smedeman. and on meolce awyllan. and swa mid ðære hætan þæt toðundene lim gewriðan. and æfter ðisum wordum his hors bestrad. on ðam siðfæte ðe he ðider com aweg ferende;
[001500 (82.44)],    Hwæt ða cuðberhtus æfter þæs engles lare his cneow beðode. and he sona gesundfull his færeldes breac. and ongeat þæt god þurh his engel hine geneosode. se ðe giu ær þone blindan Tobian ðurh his heahengel Raphahel mihtelice onlihte;
[001600 (82.48)],    Eft se halga cuðberhtus ða ða he wacode mid hyrdemannum on felda on his geogoðe. geseah heofonas opene. and englas gelæddon Aidanes biscopes sawle mid micclum wuldre into þære heofonlican myrhðe;
[001700 (82.51)],    Hwilon eac cuðberhtus ferde geond land bodigende godes geleafan. ða for unwedre gecyrde he to sumes hyrdes cytan. þe stod weste on ðam westene ðe he oferferde. and getigde his hors ðær binnon;
[001800 (82.54)],    Ða mid ðam þe he his gebedu sang. ða tær þæt hors þæt ðæc of ðære cytan hrofe. and þær feoll adune swilce of ðam hrofe wearm hlaf mid his syflinge;
[001900 (82.57)],    He ða geðancode gode þære sande. and mid þære hine sylfne gereordode;
[002000 (82.59)],    Se eadiga cuþberhtus æfter ðisum ealle woruldðing eallunge forlet. and mid halgum ðeawum hine sylfne to munuclife geðeodde. and he hrædlice siððan he munuc wæs wearð geset cumena ðen. þæt he cumena huses gymde. and mynsterlicum cumum geðensum wære;
[002100 (83.63)],    Þa æt sumon sæle on wintres dæge him com to godes engel on cuman hiwe. and cuðberhtus hine mid ealre cumliðnysse underfeng;
[002200 (83.65)],    Þa gecyrde he ut ymbe þæs cuman ðenunge. ac he ne gemette nænne cuman ða ða he inn com. ac lagon ðry heofenlice hlafas on lilian beorhtnysse scinende. and on hrosan bræðe stymende. and on swæcce swettran þonne beona hunig;
[002300 (83.69)],    Þa sceawode se halga cuðberhtus on ðam snawe gehwær. hwyder se cuma siðigende ferde. ac ða ða he nane fotswaðe on þam snawe ne geseah. ða ongeat he þæt se cuma wæs engel and na mann. se ðe ðone heofenlican fodan him brohte. and ðæs eorðlican ne rohte;
[002400 (83.74)],    Þes foresæda halga wer wæs gewunod þæt he wolde gan on niht to sæ. and standan on ðam sealtan brymme oð his swyran. syngende his gebedu;
[002500 (83.76)],    Þa on sumere nihte hlosnode sum oðer munuc his færeldes. and mid sleacrre stalcunge his fotswaðum filigde. oð þæt hi begen to sæ becomon;
[002600 (83.78)],    Ða dyde cuþberhtus swa his gewuna wæs. sang his gebedu on sælicere yðe. standende oð þone swyran. and syððan his cneowa on ðam ceosle gebigde. astrehtum handbredum to heofenlicum rodore;
[002700 (83.81)],    Efne ða comon twegen seolas of sælicum grunde. and hi mid heora flyse his fet drygdon. and mid heora blæde his leoma beðedon. and siððan mid gebeacne his bletsunge bædon. licgende æt his foton on fealwun ceosle;
[002800 (83.85)],    Þa cuðberhtus ða sælican nytenu on sund asende. mid soðre bletsunge. and on merigenlicere tide mynster gesohte;
[002900 (83.87)],    Wearð þa se munuc micclum afyrht. and adlig on ærnemerigen. hine geeadmette to ðæs halgan cneowum. biddende þæt he his adl eallunge afligde. and his fyrwitnysse fæderlice miltsode;
[003000 (83.90)],    Se halga ða sona andwyrde. Ic ðinum gedwylde dearnunge miltsige. gif ðu ða gesihðe mid swigan bediglast. oð þæt min sawul heonon siðige. of andwerdum life gelaðod to heofonan;
[003100 (83.93)],    Cuðberhtus ða mid gebede his sceaweres seocnysse gehælde. and his fyrwites ganges gylt forgeaf;
[003200 (84.95)],    Fela wundra wurdon geworhte ðurh ðone halgan cuðberht. ac we wyllað for sceortnysse sume forsuwian. ðy læs ðe ðeos racu eow to lang ðince;
[003300 (84.97)],    Witodlice cuþberhtus ferde swa swa his gewuna wæs. ymbe geleaffulre bodunge. þæt he ðam ungelæredum folce. lifes weig tæhte;
[003400 (84.99)],    Þa fleah sum earn ætforan him on siðe. and he his geferan befrinan ongann. hwa hi to ðam dæge afedan sceolde;
[003500 (84.101)],    Ða cwæð his gefera þæt he gefyrn smeade. hwær hi bigleofan biddan sceoldon. ða ða hi ða fare ferdon buton wiste;
[003600 (84.103)],    Cuðberhtus ða him togeanes cwæð;
[003700 (84.103)],    La hwæt se ælmihtiga god mæg foreaðe unc þurh ðisne earn. æt foresceawian. se ðe giu ær Elian afedde. þurh ðone sweartan hremm. ær he to heofonan siðode;
[003800 (84.106)],    Hi ða ferdon forð siðigende. and efne se earn on ðam ofre gesæt mid fisce geflogen. þone he ðærrihte gefeng;
[003900 (84.108)],    Þa cwæð se halga to his geferan. yrn to ðam earne and him of anim. þæs fisces dæl ðe he gefangen hæfð. unc to gereorde. Sy lof ðam ælmihtigan þe unc ðurh ðisne fugel fedan wolde;
[004000 (84.111)],    Syle swa ðeah sumne dæl ðam earne to edleane his geswinces;
[004100 (84.113)],    Hi ða æfter gereorde on heora weg ferdon. and cuðberhtus ðam folce fægere bodade. þæt hi wære wæron wið deofles syrwum. ðy læs ðe he mid leasunge heora geleafan awyrde. and fram ðære bodunge. heora mod abrude;
[004200 (84.116)],    Þæt folc ða færlice ongann forð aræsan. betwux þyssere minegunge micclum bepæht. þæt hi ðære lare to lyt gymdon;
[004300 (84.118)],    Hwæt se swicola feond hi swiðe bedydrode. swilce ðær sum hus. soðlice forburne. brastligende mid brandum. gedwymorlice swa ðeah;
[004400 (84.120)],    Þa wolde þæt folc þæt fyr adwæscan. gif hit ænig wæta wanian mihte;
[004500 (84.121)],    Ac ðæs halgan andwerdnyss eaðelice acwencte þæs deofles dyderunge. þe hi dwollice filigdon. and ðæs lifes word lythwon gymdon;
[004600 (84.124)],    Þæt folc ða ofscamod ongean cyrde to ðære lare ðe hi ær forleton. biddende æt ðam lareowe. liðe miltsunge. þæt hi his lare ær to lyt gymdon. ða ða he ða fræcednysse him foresæde;
[004700 (84.127)],    Cuðberhtus swa ðeah. on oðrum timan. eallbyrnende hus. ana ahredde. wið fyres dare. mid halgum benum. and ðone windes blæd. aweg fligde. se ðe ær foroft. ða ættrigan flan. deoflicere costnunge. on him sylfum adwæscte. þurh gescyldnysse. soðes drihtnes;
[004800 (85.131)],    He wolde gelome. leodum bodian. on fyrlenum lande. unforhtigende;
[004900 (85.132)],    Hwæt ða him geuðe. se ælmihtiga god. fægre getingnysse. ðam folce to lare. and him men ne mihton. heora mod behydan. ac hi eadmodlice. him geandetton. heora digelnyssa. and elles ne dorston. and be his dihte. digellice gebetton;
[005000 (85.137)],    Sum eawfæst man. eac swilce hæfde. micele cyððe. to ðam halgan cuðberhte. and gelomlice his lare breac. þa getimode his wife. wyrs ðonne he beðorfte. þæt heo ðurh wodnysse. micclum wæs gedreht;
[005100 (85.140)],    Þa com se eawfæsta. to ðam eadigan cuðberhte. and he wæs on ðam timan. to prafoste geset. on ðam munuclife. þe is lindisfarnea gehaten. þa ne mihte he for sceame. him openlice secgan. þæt his eawfæste wif. on ðære wodnysse læg. ac bæd þæt he asende sumne broðer. þe hire gerihta. gedon mihte. ær ðan ðe heo of life. gelæd wurde;
[005200 (85.145)],    Ða wiste cuðberhtus eal be ðam wife. and wolde þurh hine sylfne. sona hi geneosian. for ðan ðe heo ær ðon. eawfæst leofode. ðeah ðe se unsið. hire swa gelumpe;
[005300 (85.148)],    Þa begann se wer. dreorig wepan. anðracigende. þæs ungelimpes;
[005400 (85.149)],    Cuðberhtus hine ða mid wordum gefrefrode. cwæð þæt se deofol. þe hire derigan wolde. on his geneosunge. forlætan sceolde. and mid micelre fyrhte aweg fleon. and þæt wif mid gewitte. wel sprecende. him togeanes gan. and his bridel onfon;
[005500 (85.153)],    Hit ða gelamp. be ðæs lareowes wordum. þæt þæt wif gewittig. hine mid wordum gegrette. bæd þæt heo moste him mete gearcian. and cydde hu se deofol. hi dearnunge forlet. and swiðe forhtigende. fleames cepte. ða ða se halga þider siðode;
[005600 (85.158)],    Cuðberhtus se halga. siððan gefremode. mihtiglice wundra. on ðam mynstre wunigende;
[005700 (85.159)],    Begann ða on mode. micclum smeagan. hu he ðæs folces lof. forfleon mihte. þy læs ðe he wurde. to hlisful on worulde. and þæs heofenlican lofes. fremde wære;
[005800 (85.162)],    Wolde ða anstandende. ancerlif adreogan. and on digelnysse. eallunge drohtnian;
[005900 (86.163)],    Ferde ða to farne. on flowendre yðe. þæt igland is eal beworpen. mid sealtum brymme. on sæ middan. þæt wiðinnan eall. ær ðam fyrste. mid sweartum gastum. swiðe wæs afylled. swa þæt men ne mihton. þa moldan bugian. for ðeowracan. sweartra deofla. ac hi ealle ða. endemes flugon. and þæt igland. eallunge rymdon. ðam æðelan cempan. and he ðær ana wunode. orsorh heora andan. þurh ælmihtigne god;
[006000 (86.171)],    Þa wæs þæt igland. mid ealle bedæled. wæteres wynsumnysse. on ðam westum cludum. ac se halga wer. ða sona het. þa heardnesse. swiðe holian. on middan ðære flore. his fægeran botles. and ðær wæter æddre ða wynsum asprang. werod on swæcce. þam were to brice. se ðe hwilon wæter. to winlicum swæcce. wundorlice awende. ða ða hit wolde god;
[006100 (86.176)],    Se halga ða het. him bringan sæd. wolde on ðam westene. wæstmes tilian. gif hit swa geuðe. se ælmihtiga god. þæt he mid his foton. hine fedan moste;
[006200 (86.179)],    He seow ða hwæte. on beswuncenum lande. ac hit to wæstme. aspringan ne moste. ne furðon mid gærse. growende næs;
[006300 (86.181)],    Þa het he him bringan. bere to sæde. and ofer ælcne timan. ða eorðan aseow;
[006400 (86.182)],    Hit weox ða mid wynne. and wel geripode;
[006500 (86.184)],    Þa woldon hremmas. hine bereafian. æt his gedeorfum. gif hi dorston. ða cwæð se halga. to ðam heardnebbum. gif se ælmihtiga eow. ðises geuðe. brucað þæra wæstma. and me ne biddað;
[006600 (86.187)],    Gif he ðonne eow. ðises ne getiðode. gewitað aweg. wælhreowe fugelas. to eowrum eðele. of ðisum iglande;
[006700 (86.188)],    Hwæt ða hremmas ða. ricene flugon. ealle tosomne. ofer ðone sealtan brym. and se halga ða. his geswinces breac;
[006800 (86.190)],    Eft ða siððan oðre twegen swearte hremmas siðlice comon. and his hus tæron. mid heardum bile. and to neste bæron. heora briddum to hleowðe;
[006900 (86.193)],    Þas eac se eadiga. mid ealle afligde. of ðam eðele. mid anum worde;
[007000 (86.194)],    Ac an ðæra fugela. eft fleogende com. ymbe ðry dagas. þearle dreorig. fleah to his foton. friðes biddende. þæt he on ðam lande. lybban moste. symle unscæððig. and his gefera samod;
[007100 (87.197)],    Hwæt ða se halga. him þæs geuðe. and hi lustbære. þæt land gesohten. and brohton ðam lareowe. lac to medes. swines rysl his scon to gedreoge. and hi ðær siððan. unscæððige wunedon;
[007200 (87.201)],    Ða wolde se halga sum hus timbrian to his nedbricum. mid his gebroðra fultume. ða bæd he hi anre sylle þæt he mihte þæt hus on ða sæ healfe mid þære underlecgan;
[007300 (87.203)],    Þa gebroðra him beheton þæt hi woldon þæt treow þonne hi eft comon him gebringan;
[007400 (87.205)],    Ða comon hi swa swa hi cwædon. and wurdon swa ðeah ðæs treowes ungemyndige. ac se ælmihtiga god his wæs gemyndig. and him ða sylle sylf asende mid þam sælicum flode. and þæt flod hi awearp ðær ðær he sylf smeade þæt hus to arærenne. on ðam sealtum ofre;
[007500 (87.210)],    Þa wunode se halga wer manega gear. on ðam ancerlife swiðlice stiðe. and hine geneosodon gelome eawfæste menn. and be his lare heora lif gerihtlæhton;
[007600 (87.212)],    Ða com him to sum abbudysse seo wæs ælflæd gehaten. ðæs cyninges sweoster Ecgfrides. wolde þurh his mynegungum hire mod getrymman;
[007700 (87.215)],    Þa betwux heora spræce begann heo to halsigenne ðone halgan wer. þæt he sceolde hire secgan hu lange hire broðor Ecgfridus moste his rices brucan;
[007800 (87.217)],    Þa andwyrde hire se halga mid twylicere spræce and cwæð;
[007900 (87.218)],    For nahte bið geteald anes geares lust. þær ðær se swearta deað onsigende bið;
[008000 (87.219)],    Ða undergeat heo þæt se broðer ne moste his lifes brucan ofer ðam anum geare. and þærrihte dreoriglice wepende hine befran;
[008100 (87.221)],    La leof sege me hwa sceal to his rice fon. þonne he broðer næfð. ne he bearn ne belæfð;
[008200 (87.223)],    Ða cwæð se halga wer eft to ðam mædene;
[008300 (87.223)],    Se ælmihtiga scyppend hæfð gehealden sumne gecorenne. þyssere leode to cyninge. and se bið ðe swa leof swa nu is se oðer;
[008400 (87.226)],    Þa gedyrstlæhte þæt mæden þæt heo him ða gyt to spræc. and cwæð;
[008500 (87.227)],    Mislice smeagað manna heortan. sume wilniað geðincðe þyssere worulde. sume gefyllað heora fracedan lustas. and hi ealle syððan sorhlice wædliað;
[008600 (87.229)],    Þu forsihst ðone healican wurðmynt. and ðe is leofre on ðisum wacum scræfum. ðonne ðu on healle healic biscop sitte;
[008700 (87.231)],    Ða cwæð se witega þæt he wurðe nære. swa miccles hades. ne ðæs heahsetles. ac swa þeah nan man godes mihte ne forflihð. on nanum heolstrum. heofenan. oþþe eorðan. oþþe sæ ðriddan;
[008800 (88.234)],    Ic gelyfe swa ðeah. gif se ælmihtiga me hætt þæs hades beon. þæt ic eft mote ðis igland gesecan. æfter twegra geara ymbrene. and ðyses eðeles brucan;
[008900 (88.237)],    Ic bidde þe ælflæd. þæt ðu uncre spræce. on minum life. nanum ne ameldige;
[009000 (88.239)],    Æfter ðisum wordum wearð gemot gehæfd. and Ecgfridus þæron gesæt. and þeodorus ðises iglandes ercebiscop. mid manegum oðrum geðungenum witum. and hi ealle anmodlice þone eadigan cuðberhtum to biscope gecuron;
[009100 (88.242)],    Ða sendon hi sona gewritu. mid þam ærende to ðam eadigan were. ac hi ne mihton hine of his mynstre gebringan;
[009200 (88.244)],    Þa reow se cyning sylf Ecgfridus to ðam iglande. and trumwine biscop mid oðrum eawfæstum werum. and hi ðone halgan swiðe halsodon. heora cneow bigdon. and mid tearum bædon. oð þæt hi hine wepende of ðam wæstene atugon. to ðam sinoðe samod mid him. and he ðone had be heora hæse underfeng. swa swa hit gefyrn ær gesæd wæs ðurh ðæs cildes muð. and þæs mæran biscopes BOISILES. ðe him mid soðre witegunge his lifes endebyrdnysse sæde;
[009300 (88.252)],    On ðam ylcan geare wearð eac ofslegen ecgfridus se æðela cyning on his unsiðe. ða ða he on peohtum begann to feohtenne to dyrstelice ofer drihtnes willan. and his cyfesborena broðor siððan rixode. se ðe for wisdome wende to scottum. þæt he ælðeodig on lare geðuge. Þa wæs gefylled. seo foresæde spræc. swa se halga wer. sæde þam mædene. be hire gebroðrum. ær he biscop wære;
[009400 (88.259)],    Hwæt ða siððan se halga cuðberhtus lindisfarnensiscere gelaðunge leodbiscop. mid ealre gecneordnysse. his folces gymde to geefenlæcunge. ðæra eadigra apostola. and hi mid singalum gebedum gescylde wið deofl. and mid halwendum myngungum. to heofonan tihte. and he swa leofode. swa swa he sylf lærde. and a his bodunga. mid gebysnungum astealde. and eac mid wundrum wel geglengde. and mid soðre lufe symle geswette. and gemetegode mid micclum geðylde. and wæs swiðe estful on ælcere spræce;
[009500 (89.267)],    He nolde awendan his gewunelican bigleofan. ne his gewæda. ðe he on westene hæfde. ac ða stiðnyssa. his stearcan bigleofan. betwux læwedum folce. on his life geheold;
[009600 (89.270)],    He wæs swiðe welig. wædlum and ðearfum. and symle him sylfum. swiðe hafenleas;
[009700 (89.272)],    Þa geworhte he fela wundra eac. binnon ðam fyrste ðe he biscop wæs;
[009800 (89.273)],    Mid halgum wætere. he gehælde sum wif. anes ealdormannes æwe fram earmlicere coðe. and heo sona gesund him sylfum ðenode;
[009900 (89.275)],    Eft on ðære ylcan tide. he mid ele gesmyrode an licgende mæden. on langsumum sare. ðurh hefigtymum heafodece. and hire sona wæs bet;
[010000 (89.277)],    Sum eawfæst wer. wæs eac yfele gehæfd. and læg æt forðsiðe. his freondum orwene. þa hæfde heora sum. haligne hlaf. þone se eadiga wer. ær gebletsode. and he ðone þærrihte. on wæter bedypte. and his adligum mæge. on þone muð begeat. and he ðærrihte þæt adl gestilde;
[010100 (89.282)],    Eac on oðrum timan. sum adlig cniht. færlice wearð geferod. ætforan ðam witan. ða ða he mid lare. geond land ferde. ða bædon ða bærmen. his bletsunge georne. and he ðærrihte. þone cniht arærde. swa þæt he gesundful. siðode on fotum. se ðe on bære. þider geboren wæs;
[010200 (89.286)],    Sum earm moder. uneaðelice bær. hire samcuce cild. swiðe dreorig. on ðam ylcan wege. þe se wita ferde;
[010300 (89.288)],    Þa besargode he. ðære sorhfullan meder. and geswæslice ða. hire sunu cyste. cwæð þæt hire cild. gesund beon sceolde. and eal hire hiwisc. hælðe brucan. and ðæs witegan word. wurdon gefyllede;
[010400 (89.292)],    Ælflæd ða eft. þæt æðele mæden. þone halgan lareow. to hire gelaðode. ða gesæt he æt mysan. micclum onbryrd. he beseah to heofonum. and his sex awearp;
[010500 (89.294)],    Þa axode hine. seo eadige fæmne. hwi he swa hrædlice. his gereord forlete;
[010600 (89.295)],    Ða cwæð se biscop. mid onbryrdum mode;
[010700 (89.296)],    Efne nu ic geseah. englas ferigan. gesælige sawle. of ðinum boclande. to healicre heofenan. mid halgum sange. and his nama ðe bið. ardlice gecydd. on ærnemerigen. þonne ic offrige gode. þa liflican lac. on geleaffulre cyrcan;
[010800 (90.300)],    Hit wearð ða gewidmærsod. swa swa se witega cwæð. þæt hire hyrdeman. ðurh holdrædene ða. sume ac astah. and his orf læswode. mid treowenum helme. and he hearde feoll. gewat of worulde. mid wuldre to gode. for ðære hylde. his hirdrædene;
[010900 (90.304)],    Hwa mæg æfre. ealle gereccan. þa mihtigan tacna. ðises halgan weres. hu oft he eaðelice. adlige gehælde. and þa sweartan gastas. symle afligde. and fægra manna forðsið. foregleaw sæde. wis ðurh witegunge. wisdomes gastes;
[011000 (90.308)],    Þa wunode sum sacerd. swiðe gelyfed. on ancersetle. æfter his lare. and on gehwilcum geare hine geneosode. hereberhtus gehaten. hohful on mode;
[011100 (90.310)],    Cuðberhtus ða sona. hine onsundron gespræc. cwæð þæt he ða sceolde. swiðlice befrinan. his nydþearfnysse. ær his nextan dæge. cwæð þæt he ne moste. on menniscum life. hine eft geseon. of ðam andweardan dæge;
[011200 (90.314)],    Hereberhtus ða. swiðe hohful wearð. and feol to his fotum. mid flowendum tearum. bæd þæt he moste him mid siðian. to heofenlicum ðrymme. of ðysum gewinne. swa swa he on life. his lare gehyrsumode;
[011300 (90.317)],    Hwæt ða se biscop. his cneowa gebigde. to ðissere bene. mid bliðum mode. and syððan ðone sacerd. sona gefrefrode. cwæð þæt him geuðe. se ælmihtiga wealdend. þæt hi ætsomne. siðian moston. of ðisum earfoðnyssum. to ecere myrhðe;
[011400 (90.321)],    Hereberhtus ða. ham gewende. and on legerbedde. licgende abad. þæs oðres geendunge. mid adlium lymum;
[011500 (90.324)],    Cuðberhtus se halga. þa swiðe onette. to ðam ancersetle. ðær he ær gesæt. ðurh halige mynegunge. mihtiges drihtnes. wolde on ðam lande. his lif geendian. þær ðær he ær lange. lybbende drohtnode;
[011600 (90.327)],    And he on ðam lande ða gelegered wearð. on his forðsiðe. swiðe fus to gode. on ðam ðriddan geare. his biscophades. and on ðisum dæge to drihtne gewat. and hereberhtus samod. se halga sacerd. swa swa hi on life. ær geleornodon. þurh godes gast. mid godum willan;
[011700 (90.331)],    His lic wearð bebyrged. on lindisfarneiscre cyrcan. þær wurdon geworhte. wundra forwel fela. ðurh geearnungum. his eadigan lifes;
[011800 (90.333)],    Þa gelicode hit. ðam leodebiscope. eadberhte sylfum. him æftergengan. þæt he his lichaman. up ða gelogode. on ðam endlyftan geare. his geendunge;
[011900 (91.336)],    Þa wearð þæt halige lic. hal on eorðan gemet. gesundful licgende. swilce he slapende wære. liðebige on limum. swa swa he geled wæs;
[012000 (91.339)],    Sy wuldor and lof. þam welegan drihtne. se ðe his gecorenan. swa cystelice wurðað. æfter deadlicum life. mid him lybbende. a. on ecnysse. ealra worulda. amen:
