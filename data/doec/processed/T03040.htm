id,text
[000100 (1)],"    Basilius wes gehaten sum halig biscop se wæs fram cyldhade swiðe gehealdsum, þeah þe he to langum fyrste ungefullod wære."
[000200 (4)],"    His fæder and his frynd hine befæstan to lare to woruldwisdome ða þa he syfon wyntre wæs, forþan þe on þam timan ne teah nan æðelborennysse nænne man to wurðscype butan he wisdom ær ðam lange leornode æt gelæredum uðwytum."
[000300 (9)],"    Þa wunode se cnæplingc on Cappadoniscre byrig fif gear on lare, and færde to Grecum, to Atheniscre byrig, seo wæs þa bremost on lare."
[000400 (12)],"    And Eubolus se uðwyta, þe þær yldost wæs on wysdome, underfæng þonne cnapan, swa swa he frymdig wæs, to larlicre scole."
[000500 (12)],    And he leornode þa swa þæt ða uðwytan his andgytes wundrodon.
[000600 (16)],"    On þære ylcan scole wæs seo wælreowa Iulianus, cristen fram cyldhade, se wearð casere siððan, and awearp his geleafan and gewende to deofle."
[000700 (19)],"    Eac þær leornode on þære ylcan scole se æðela Gregorius se ðe eft wearð biscop and fæla wundra worhta, swa swa wyrdwryteres secgað."
[000800 (22)],"    Basilius ða wunode mid þam uþwytan on lare ealles fiftyne gær, and eallne þone wysdom wundorlice asmeade, þe grecisce larewas him læran cuðan."
[000900 (26)],"    Ac seo lar ne mihte þe butan geleafan wæs þam cneorðlæcendum cnihte cyðan be his scyppende, þonne þe he sohte, þeah þe heo him secgan ne cuðe."
[001000 (29)],    Him becom þa on mod þurh mynegunge godes þæt heo sceolde secan þa soðan lare on cristenum bocum be his scyppende.
[001100 (32)],"    Hwæt þa Basilius bliðlice ferde to Egypta lande and þær leornode twelf monað on halgum bocum be þæs hælendes fære, hu he þisne middaneard mid him sylfum alysde."
[001200 (36)],"    Æfter geares fyrste ferde him eft ongean to his ealdan lareowe, and lærde hine be Criste, hu mildheortlice he alysde mancynn on rode, and hu he of deaðe aras on ðam þriddan dæge and to heofonum astah to his halgan fæder."
[001300 (41)],    Eubolus se uðwyta þa wearð swa mycclum oflyst Basilies lare þæt him ne hlyste nanes metes.
[001400 (44)],"    Ac hi smeadon ðry dagas swiðe smeaþancollice ymbe þæt ece lif, and ætes ne gymdon."
[001500 (46)],"    Þa gelyfde se uðwyta on þonne ælmihtigan god, and betæhte his æhta ealle Basilie, cwæð þæt he æfre wolde wunian mid him."
[001600 (49)],"    Basilius þa herede þone hælend mid wordum, and cwæð to Eubole his ealdan lareowe, Uton nu aspendan ure speda on þearfum, and swa mid gebylde bugan to fulluhte, alysde fram bendum þissere leasan worulde."
[001700 (54)],"    Ða dydon ða wytan swa swa him bam gewearð, dældon heora æhta ealle þearfum, and ferdon to Hierusalem fulluht secende; and manega hæðena manna þurh hi gebugan to drihtne mid geleafan onbryrde."
[001800 (59)],"    Hi coman ða siððan to ðære foresædan byrig Hierusalem, þær se hælend ðrowade, and gesohtan þone biscop þe ða burh bewyste, bædon fulluhtes, æt his fotum licgende."
[001900 (63)],"    Se biscop wæs halig wær gehaten Maximinus, and welwyllendlice hym getyðode þæs ðe hi gewylnodon, and sona hym mid ferde to þære <flowendan> ea Iordanis gehaten, on þære wæs seo hælend gefullod."
[002000 (67)],"    Hwæt ða Basilius hine to eorþan astræhte, and mid wope gewylnode sum gewis tacen æt Gode, his geleafan to trymminge, and alede his ræf on þæra ea ofre & eode in nacod."
[002100 (71)],    Þa genealæhte seo biscop and mid bletsunge hine gefullode.
[002200 (72)],"    Efne þa færlice com fyr of heofonum, and an scinende culfre scæt of þam fyre into ðære ea, and astyrede ðæt wæter, fleah siþþan upp forðrihte to heofonum."
[002300 (76)],"    And Basilius eode of þæm fantbaðe sona, and seo biscop hine bewæfde, wundriende þæs tacnes."
[002400 (78)],"    He gefullode eac siððan þonne foresædan Eubolum, and hi begen gesmyrode mid gehalgudum ele, and eac gehuslode mid þæs Hælendes gerynum."
[002500 (81)],"    Hi wunodon þa begen mid þæm biscope ofer gear, and siðan gewendon to anre widgyllan byrig, Antiochia geciged, seo soðlice wæs mid cristendome afylled gefyrn on ealddagum."
[002600 (85)],"    Þa gehadode seo biscop Basilium to diacone, and he æfter fyrste ferde mid Eubole to his agenum æþele, þe he on geboren wæs."
[002700 (88)],"    Ða mid þam þe hi coman to Cappadoniscre scyre and eodon into þære byrig, þa wearð þam biscope geswutelod on gastlicre gesihðe be ðam godes mannum, and þæt Basilius sceolde beon biscop æfter him."
[002800 (92)],"    Þa awoc Eusebius, þære ceastra bisceop, and asende his preostas sona him togeanes, het him gelangian þa gelyfeden men to, and sæde his ceastergewarum hwæt he geseah be him."
[002900 (96)],"    Hi wurdon ða underfangene mid fulre estfulnesse, and seo halga bisceop hi heold arwurðlice, þearle wundriende heora wysdomes deopnysse."
[003000 (99)],"    Þa æfter lytlum fyrste forðferde seo bisceop, and Basilius se bylewitta wearð to bisceope gehalgod, and on his setle ahafen, swa swa he geseah on ær þurh godes awrygennysse þa þa hi wið his werd wæron."
[003100 (103)],"    Hwæt ða Basilius his bisceopdom geheold mid mycelre arwurðnysse, þurh þæs ælmihtigan wissunge, and godes gelaþunge mid lare getrymde."
[003200 (106)],    He bæd þonne ælmihtigan God þæt he him gewissode þæt he mid agenre spræce him offrian mihte ða lyflican onsægednisse mid soðfæstre þenunge.
[003300 (109)],"    Æfter þam gebede he wearð swiðe onbryrd þurh þone halgan gast, & se Hælend him com to on sumere nihte mid his apostolum and awrehte Basilium, cwæð þæt he his bena gehyrde."
[003400 (113)],"    Þa stod se Hælend sylf æt þam halgan weofode, and mid his halgum handum husel senode, and þam bisceope tæhte þæs þe he biddende wæs."
[003500 (116)],"    He cwæð to Basilie, beo þin muð afylled mid haligre herunga æfter þinre bena, þæt ðu mid agenre spræce geoffrian mæge þa liflican onsægednysse mid soðre þenunge."
[003600 (120)],"    Þa wearð se bisceop mycclum ablicged, and genam þæt husel þe se hælend gebletsode, tobræc on þreo and onbyrgede anes dæles."
[003700 (123)],    Þone oðerne dæl he dyde gehealden mid him to bebyrgenne æfter his forðsiðe.
[003800 (125)],"    Þone ðryddan dæl he dyde onsundor, and het him smiðian on smætum golde anre culfran anlicnysse, and þa upaheng bufan þam altare and þær on gedyde þone ðryddan dæl þæs deorwurðan husles; and seo culfra siþþan simle hi astyrede æt Basilies messan þriwa mid þam husle."
[003900 (132)],"    Eubolus se uðwyta and þa yldostan preostas stoden æt þæra dura, stariende on þæt leoht, and beheolden þa apostolas þe mid þam hælende coman mid wuldre gefrætewode, and hi wurdon afyrhte."
[004000 (136)],"    Hi gehyrdon þa stemne þæs halgan sanges, and Basilium gesawon binnan æt þæm weofode, and feollan to his fotum mid fyrhte fornumene, þa ða he uteode, and him eall sædon hwæt hi þær gesawon."
[004100 (140)],"    Se bisceop þæs ðancode mid blyðum mode, and þam folce sæde siððan larspell."
[004200 (142)],"    Witodlice Basilius, gebyld þurh his drihten, be endebyrdnyss awrat ealle ða þenunga þæra halgan mæssan, swa swa hit healdað Grecas."
[004300 (145)],"    He awrat eac munucregol mid mycelre gehealdsumnysse, þone þe ða easternan and eac swylce Grecas anmodlice healdað, þeah þe he hefegra sy þonne se ðe Benedictus siþþan us gebysnode, swylce to anginne agenre gecyrrednysse; ac he tihte us on æfteweardan þæs ylcan regoles, to geðungenra lareowa lifes drohtnungum, and tymde to þam regole þe Basilius gesette."
[004400 (153)],"    Sum Iudeisc man wolde gewytan to soþan be ðære halgan mæssan, hwylce mihte heo hæfde, and be ðam halgan husle, þeah þe he hæðen wære."
[004500 (156)],"    Eode þa to mæssan mid oðrum mannum, and hlosnode georne be ðære liflican onsægednysse."
[004600 (158)],"    Þa mid ðam þe Basilius tobræc þæt husel, þa þuhte þam Iudeiscan swylce he todælde an cyld; eode swa þeah mid oðrum mannum earhlice to husle, and him wearð geseald an snæd flæsces, and he sæp of ðæm calice eac swylce blod."
[004700 (163)],"    Heold swa þeah sumne dæl ham to berenne mid him, and ætæwode his wife and gewislice sæde hwæt he sylf geseah, and siððan þæs on mergen com to Basilie biddende fulluhtes."
[004800 (167)],"    Hwæt þa se biscop hine bliþelice gefullode, and ealle his hiwan on þæs Hælendes naman."
[004900 (169)],"    He eode æfter mæssan ut of þam temple, and efne þa sona hine gesohte an wif biddende his þingunge to anum geþungenum ealdormen."
[005000 (172)],"    Basilius þa awrat þa earman wife an gewryt to þæm ealdormenn on þisum andgite: þis earme wif me gesohte, sæde þæt ic mihte hyre to ðe geþingian, þonne cyð þu nu ic bidde gif ic swa wel wið þe mæg swa þæt wif truwað."
[005100 (177)],"    Þa rædde se aldorman þæt ærendgewrit, and sende him ongean sona on gewryte, cwæð þæt he wolde þam wife gemyltsian for his þingunge, ac he swa þeah ne mihte þæt gafol alecgan þe heo gelæstan sceolde."
[005200 (182)],"    Þa asende se bisceop to þam foresædon ealdormenn eft oðer gewryt mid þysum andgyte: Gif þu woldest myltsian and swa þeah ne mihtest, þær is sum beladung on þære sægne; Gif þu þonne mihtest myltsian and noldest, gebringe þe se hælend to hyre hafenleaste, þæt þu ne mæge myltsian þeah þu wylle."
[005300 (189)],"    Þa æfter sumum fyrste him wearð swiðe gram se healica casera, and het hine gebindan, and him to gebringan bysmorlice on hæfte."
[005400 (192)],"    Ða asende se ealdorman sona to Basilie, biddende earmlice þæt he þone geyrsodon casere þurh his gebedu geliðgode, and hit gelamp swa."
[005500 (195)],"    Þa ymbe syx dagas se casere het sendan ongean þone geswæncten ealdorman of þæm nearwum bendum, and him þa bliðe wæs."
[005600 (198)],"    Ða com se ealdorman to þam arwurðan biscope, þancode his þingunge, and þam earmum wife be twifealdum forgeald þæs þe he hyre benam."
[005700 (201)],"    Þes ylca bisceop þe we ymbe sprecað sæde be him sylfum on sumne timan, þæt he næfre on his life ne come neah wife þurh hæmedþing, ac heold his clænnysse."
[005800 (205)],"    On sumum dege ferde seo foresæda bisceop, þa rad Iulianus se arlease casere mid mycelra fyrdinge, swiðe fus to wige, and gecneow Basilium and cwæð him sona to, Ic hæbbe þe oferþogen on geþungenre lare and on uðwytegunge."
[005900 (210)],"    Him andwyrde se bisceop, Forgeafe God ælmihtig þæt ðu fyligdest wysdome; and bead him mid þam worde þry berene hlafes, swylce for bletsunge þæs þe he sylf bræc."
[006000 (214)],"    Ða het se arleasa onfon þæra hlafa, and syllan þam Godes menn gærs togeanes, and cwæð mid hospe, horse mete is bere þæt he us forgeæf, underfo he gærs."
[006100 (218)],"    Þa underfæng se halga þa handfulle and cwæð, We budon þe Casere, þes þe we sylfa brucað, and þu sealdest us togeanes þæt þæt ðe ungesceadwyse nytena habbað him to bigleofan, gebysmriende us."
[006200 (222)],"    Þa gebealh hine se casere and cwæð mid gebeote, þonne ic eft gecyrre sigefæste fram fyrde, Ic aweste þinne buruh and gewyrce to yrðlande."
[006300 (225)],"    Ic wat þine dyrstignysse, and þine burhwara, þe tobræcon þa anlicnysse þi ic sylf arærde, and me to þære gebæd gebygdum cneowum."
[006400 (228)],"    Æfter þysum worde he gewende to Persum, and Basilius cydde his burhwarum þis, and nam him to ræde þæt hi þone reðan casere mid sceattum gegladodon þonne he of þam siðe come."
[006500 (232)],    Hwæt þa seo burhware bliðelice gegaderode ungerim feos ætforan þam bisceope.
[006600 (234)],"    Þa bead he þam folce þreora daga fæsten, and het hi astigan up to anre sticolre dune, on þære wæs gefyrn foremære tæmpl sancte Marian gehalgod mid healicum wurðmynte."
[006700 (238)],"    And hi æt þære halgan stowe þone hælend bædon, þæt he hraðe towurpe þæs wælreowan andgyt, and hi ahrædde wiþ ðone reðan casere."
[006800 (241)],"    Þa geseah se biscop þa þa hi swiðost bædon on sumere nihte, sancta Marian cuman mid heofonlicum werode to þære halgan stowe, and cwæð to ðam halgum þe hyre gehendost stodan, Clypiað þone martyr Mercurium to me, þæt he ardlice fare to þam arleasan Iuliane, and hine acwelle for þan þe he Criste wiðsoc, and be minum sunu, þam soðan Gode, tællice sprecþ mid toþundenum mode."
[006900 (250)],"    Þa com Mercurius to ðære mæran cwene mid his gewæpnunge, and wearð sona asend fram Cristes meder to þæs caseres slæge."
[007000 (253)],"    Ða wearð Basilius þearle afyrht, and eode mid Eubole eft to ðære byrig, and siþþan to ðan sancte þe on ðæra cyrcean læg, Mercurius se martyr, mid mycclum wurðmynte, and sohte his wæpnu, ac he ne geseah hi na hwær."
[007100 (258)],"    Þa axode he þone cyrcweard be þæs sanctes wæpnum, and he swor þæt hi wæron gewyslice þær on æfen."
[007200 (260)],"    Þa oncneow se bisceop cuðlice his gesihðe, and eode eft to ðam munte mid mycelre blysse; Kydde þam folce þæt se casere wæs ofslegen on þære ilcan nihte, swa swa him ætewod wæs."
[007300 (264)],"    He eode eft ongean to þam arwurðan sancte, wolde gewytan gif his wæpnu coman."
[007400 (266)],"    Ða stod his franca þær, fula begleddod mid Iulianes blode binnan þam gesceote."
[007500 (268)],"    Efne þæs ymbe seofan niht com to þære ylcan ceastre an þæs caseres þegna, and cydde þære burhware þis: Iulianus wycode wið þa ea Eufraten, and him oferwacedon syfanfealde weardes."
[007600 (272)],"    Þa com sum cempa uncuð us eallum, swiþe gewæpnod, and hyne sona þurhþydde mid egeslicum onhræse, and ne æteowde siððan."
[007700 (275)],"    Þa hrymde Iulianus mid hospe, and earmlice gewat, on ure gewytnysse."
[007800 (277)],"    Ðus cydde se cempa, and gecneowode to þam bisceope fulluhtes biddende, and se bisceop him þæs getyðode."
[007900 (279)],"    Þa bead Basilius þære burhwara heora feoh, ac hi ealle cwædon mid anre stemne, gif we þam dædlicam þas cyste geuðan, þæt he ne towurpe ure wynsuman burh, myccle swiðor we sceolan þam soðfæstan gode þas lac geoffrian þe us alysde fram deaðe."
[008000 (285)],"    Þu hæfst þæt feoh mid þe, gefada embe loca hu þu wylle."
[008100 (286)],"    Ða nydde se bisceop þæt hi namon þæne þryddan dæl, and þa twegen dælas he dyde to þære cyrcean, and to þæs mynstræs neode, mid mænigfealdum cræftum."
[008200 (289)],"    Twa gear rixode þæs reða Iulianus, and nolde gehealdan his preosthad on riht, ac truwode on þone hæðenscype þe hine to helle gebrohte."
[008300 (292)],"    Eft on sumne timan wearð se arfæsta wer for ðan soðan geleafan leaslice gewreged to Valens þam casere, þe ða cynedomes geweold."
[008400 (295)],"    Se wæs on criste gefullod, ac he ne cuþe his geleafan, ac folgode gedwylde þurh gedwolmanna tihtinge."
[008500 (297)],    Þa het se casere þone halgan gefeccan to Antiochia þære ænlican byrig.
[008600 (299)],"    Þa mid þam þe se gedwola embe his deað smæda, þa wearð his agen sunu yfele geuntrumed and orwena lifes, læg æt forðsiðe."
[008700 (302)],"    Þa eode seo cwen to ðam casere and cwæð, yfela þu gefadast for Gode þinne ræd nu swelt uncer sunu for ðan soðfæstan men."
[008800 (305)],"    Þa clypode se casere and cwæð to Basilie, gif þin lar is soð, and heo Gode gelicað, gebide for mine sunu þæt his yfel beo afliged."
[008900 (308)],"    Ða cwæð Basilius bealdlice to þam casere, gif þu wylt onriht gelyfan, þonne lifað þin sunu."
[009000 (310)],"    He behet þæt he wolde, and se halga gebæd for þæt seoce cyld and him wæs sona bet."
[009100 (312)],"    Þa cwædon þa gedwolmen, þe dwelodon þone casere, þæt he ne sceolde bugan for Basilies lare of his agenum andgyte fram heora æwfæstnysse, and sædon þæt his sunu wære gesundful þurh hi."
[009200 (316)],"    Mid þam þe þa dwolmen hine bedydrodon þus, þa forðferde þæt cyld færlice on heora handum."
[009300 (318)],"    Eft on oðrum timan se ungelyfeda Valens genam godes circean of þam godes þeowum, and forgeaf þam gedwolmannum þe hine bedydrodon."
[009400 (321)],"    Ða ferde Basilius to ðam foresædan casere and mende þæt unriht þe ða yfelan hine ongebrohton, swa þæt se casere æt nextan betæhte to his dome."
[009500 (324)],"    Hwæt þa Basilius to þære byrig ferde nicea gehaten on þæra wæs gehæfd þæt foresæde mynster þe ða manfullan abædon æt þam unrihtwisan casere, and þa cristenan todræfdon."
[009600 (328)],"    Þa cwæþ Basilius, Uton belucan þas circan, and þæt loc geinseglian, and ge ealle siðþan waciað þreo niht wunigende on gebedum, and gif seo cyrce bið geopenad þurh eowre gebena, habbað hi eow æfre siððan, and ne sæcgað us nenne þanc."
[009700 (333)],"    Gif þone se ælmihtiga God nelle hi eow geopenian, þonne wacie we ane niht, þone ælmihtigan biddende þæt he us geopenige þa geinsæglodan cyrcan, and gif heo bið swa geopenad heo bið siðþan ure, and gif heo þonne ne biþ, ne bidde we hyre næfre."
[009800 (338)],"    Ða gelicode þam gedwolum þæs bisceopes dom, and wacodon þa þreo niht, and on þam þriddan dege stodan æt þæra cyrcan dura, singende ealle fram ærnemærien oð ofer midne dæg."
[009900 (342)],"    Ac hi Crist ne gehyrde, for þan þe hi ne cuþon hine."
[010000 (343)],"    Þa wacode Basilius on gebedum ane niht mid þam geleaffullan folce and fængon on ærnemærgen ealle to clypienne Kyrrieleyson, mid hluddre stemne to ðam leofan Hælende."
[010100 (347)],"    Þa com færlice mycel wynd and wearp upp þa duru, þæt ða scytelses to burston, and heo sloh on þone weall."
[010200 (349)],"    Hi eodon þa in, þone ælmihtigan herigende, and se bisceop messode and bletsode þa geleaffullan."
[010300 (351)],    And fæla þæra gedwolmanna fengon to geleafan.
[010400 (352)],"    Ða ne mihte se casere wiðcweþan þam dome, ac let þa <Godes> þeowas þæt godes templ bugian,and þæra are brucan þe him geahnod wæs."
[010500 (355)],"    Þa foresædan gedwolmen wæron gefullode on Gode, ac hi ne gelyfdan onriht on þone lifigendan Crist, ac mid manegum gedwyldum dwelodan þa cristenan."
[010600 (358)],"    Sum arwurþe þegn hæfde ane dohter þa he wolde gebringan binnan sumum mynstre and Criste betæcan, to his clænan þeowdome."
[010700 (361)],"    Þa wearð an his cnapena to cuð þam mædene, and þurh deofles tihtinge hi digollice lufode; ac he ne dorste ameldian his ungemetegodan lufe."
[010800 (364)],"    Eode þa to anum drymen þe deofles cræft cuðe, and behet him sceattes gif he mid his scyncræfte him þæt mæden mihte gemacian to wife."
[010900 (367)],"    Þa gebrohte se dryman þone cnapan to his deofle, and se deofol befran þone dweligendan cnapan gif he wolde on hine gelyfan, and his Hælende wiðsacen, wið þam þe he gefremode his fulan galnysse."
[011000 (371)],"    Þa stod se earming ætforan þam arleasan deofle, þær he healice sæt mid his helcnihtum, and cwæð he wolde wiðsacan his Criste, and gelyfan on hine gif he his lust gefremode."
[011100 (375)],"    Þa cwæð se sceocca eft, Ge synd swiðe ungetreowa; þonne ge min behofiað, þonne ic helpe eow, and ge wiþsacað me eft and cyrrað to eowrum Criste seþe is swiðe myldheort and myldelice eow underfehþ."
[011200 (379)],"    Ac wryt me nu sylf wylles þæt þu wiðsaca Criste and þinum fulluhte, and ic gefremme ðinne lust, and þu beo on domes dæge fordemed mid me."
[011300 (382)],    Ða awrat se earming mid his agenra hande swa swa se deofol him gedihte þone pistol.
[011400 (384)],"    And se deofol sona sænde to ðam mædene his fulan gastas þe galnysse styriað, and ontendan þæt mæden to þæs mannes lustum."
[011500 (387)],"    Heo wearð þa geangsumod mid þæra ormætan ontendnysse, and feoll adune færlice hrymende, Eala þu min fæder gemyltsa þinre dehter, and forgif me þam men þe min mod me to spenð, elles ic mot sweltan sarlicum deaðe."
[011600 (392)],"    Þa weop se fæder wolde hi gefræfrian, and cwæð mid mycelre sarnysse to þære seocan dehter, Ic wolde mid clænnysse Criste þe beweddian to engla gefærredena, to frofre minre sawle, and þu þus wodlice wilnast ceorles."
[011700 (397)],"    Heo ne rohte his worda for þæra wodlican ontendnysse, and cwæð þæt heo sceolde sweltan forraðe, gif se fæder nolde gefremman hyre wyllan."
[011800 (400)],"    Se fæder þa æt nextan be his freonda ræde, forgeaf þa earman dohter þam deofles cnihte mid mycclum æhtam and his man nyste."
[011900 (403)],"    Ða nolde se deofles cniht cuman næfre to circan, ne godes word gehyran ne þa halgan messan."
[012000 (405)],    Wearð þa geopenad his earman wife his manfullan behat þam hetolan deofle.
[012100 (407)],"    And heo mid mycelre angsumnysse arn to Basilie, and cydde him be endebyrdnysse hyre cnihtes wiþersæc."
[012200 (409)],"    Þa het se halga wer hine to him gefeccan, and befran gif hit swa wære swa his wif him sæde."
[012300 (411)],    And he sæde mid wope hu he beswican wearð.
[012400 (412)],"    Þa axode se bisceop, wylt þu bugan eft to Christe?"
[012500 (413)],"    Se wyþersaca cwæð, ic wylle georne leof, ac ic ne mæg þeah ic wylle, forþan þe ic wiðsoc criste, and on gewryte afæstnode þæt ic wære þæs deofles."
[012600 (416)],"    Se halga wer him cwæð to, Ne hoga þu embe þæt; ure hælend is swiþe welwyllende and wyle þe eft underfon, gif þu mid soðre dædbote gecyrst eft to him."
[012700 (419)],"    Hwæt þa Basilius gebletsode þone cniht, and beleac hine onsundron on sumere digelre stowe, and tæhta him bota, and gebæd for hine."
[012800 (422)],    Com eft ymbe ðry dagas; axode hu he mihte.
[012900 (423)],"    Ða cwæð se dædbeta, þa deoflu cumað to me, and me swiðe geegsiað, and eac swylce torfiað, and habbað him on hande min agen handgewryt, cweðað þæt ic come to him and na hi to me."
[013000 (427)],"    Basilius him cwæð to, ne beo ðu afyrht, gelyf soðlice on God; and senode hine eft, beleac eft þa duru, and lede him his mete."
[013100 (430)],    He com eft ymbe feawa daga and cunnode þæs mannes.
[013200 (431)],"    Se cniht cwæð to ðam halgan were, ic gehyra þa deoflu feorran, and hyra egslican þiwracan, ac ic hi ne geseo."
[013300 (433)],    He beleac hine eft on þa ylcan wysan oð þone feowerteoðogan dæg and fandode his siððan.
[013400 (435)],"    Þa sæde se cnapa þæt he swiðe wel mihte, nu to dæg ic seah hu ðu oferswiðdest þone deofol."
[013500 (437)],"    Basilius þa on mergen gebrohte þone cnapan Into godes huse, and het gegaderian þæt folc, and bæd hi ealle wacian þær on niht mid him, and ðingian þam earman men to þam ælmihtigan Gode."
[013600 (441)],"    Mid þam þe hi swiðost bædon binnan þæra cyrcan, þa com se wælreowa deofol wolde geniman þone cnapan of Basilius handum, hetolice teonde, and cwæð to ðam halgan þæt he hine berypte."
[013700 (445)],"    Ne sohte ic na hine, ac he sylf com to me, her ic habbe his handgewryt þæt ic hit gehealde mid me to þam gemænelican dome on þam mycclum dæge."
[013800 (448)],"    Ða cwæð se halga wer, we clypiað to ðam Hælende upahafenum handum oð þæt þu þæt handgewryt agife."
[013900 (450)],"    Ða clypodon hi ealle, kyrrieleyson, up ahafenum handum wið heofonas weard."
[014000 (452)],    And efne þa æfter fyrste feol þæt ylce gewryt ufon of þære lyfte to ðam geleaffullan biscope.
[014100 (454)],"    He þancode þa gode mid gastlicra blysse, and axode þone cnapan gif he oncneowe þæt gewryt."
[014200 (456)],"    He cwæð, ic oncnawe þas cartan fulgeare; þis ic sylf awrat þam awyrgedan deofla."
[014300 (458)],"    Hwæt þa Basilius hi sona totær, and gehuslode þone cnapan, and þam Hælende betæhte, and lærde hine georne hu he lybban sceolde on Cristes geleafan oð his lifes ende."
[014400 (462)],"    Basilius se mæra wearð mycclum onbryrd, and mid godcundre beorhtnysse geblyssod forþearle."
[014500 (464)],"    Eode ardlice to anes preostes huse, and het his gebroðra beon his geferan."
[014600 (466)],    Anastasius wæs gehaten se arwurþa mæssepreost þe se bisceop to fundode swa færlice mid gange.
[014700 (468)],"    Mid þam wunode an mæden mærlice drohtnigende, geond feowertig geare fec fægre gehealden."
[014800 (470)],    Heo wæs mannum geþuht swylce heo his gemæcca wære.
[014900 (471)],"    Wytodlyce se messepreost wyste his tocyme þurh þone halgan gast, and wolde hine behydan."
[015000 (473)],"    Ac se bisceop wyste hwær he wæs ful geare, and het hine mæssian for his mærlican drohtnunga."
[015100 (475)],"    Þa æt þære messan wearð his mærð geswutelod, swa þæt se halga gast hine ealne befeng, on fyres gelycnysse, þær hi onlocoden."
[015200 (478)],"    Se messepreost leofode be hlafe and be wætere, and symle he fæste buton on freolsdagum."
[015300 (480)],"    He hæfde ænne licðrowere belocen on anum clyfan egeslice toswollen and unsprecende fornean, and hine ðær afedde unafunden oð þæt."
[015400 (483)],"    Ða eode Basilius to ðam clyfan, ac se preost nolde undon þa duru mid cæge; ac se bisceop hi geopenade eaðelice mid his worde, and wacode ealle þa niht mid þam wædlian hreoflian, biddende þone hælend þæt he hine gehæleda, and gelædde hine on mergen forð swiðe fægres hiwes, buton ælcum womme and wel sprecande."
[015500 (490)],"    Þus wearð geopenad se arwurðe mæssepreost, and þæt halige mæden þe his huses gymde."
[015600 (492)],    And se bisceop gewende mid his gebroðrum ham.
[015700 (493)],"    Effrem wæs gehaten sum swiðe halig abbod, on wæstene wunigende, fela wundra wyrcende, and manegum oðrum gebysnode þa þe bugan to lare."
[015800 (496)],"    Ða gehyrde he be þam wundrum þe Basilius worhte, and bæd gelome æt Gode þæt he him geswutelode hwylc Basilius wære on wurðscype mid him."
[015900 (499)],"    Þa wearð þam abbode æteowed an fyren swer, se stod up aþenod oð þa steapan heofonan, and him com stemn ufan, þus clypiende hlude, Eala þu Effrem eallswylc is Basilius swylce þes fyrena swer þe þu gesyhst her standan."
[016000 (504)],"    Ða gewende Effrem of þam westene sona to ðam halgan bisceope þæt he hine gespræce, and <basilius> sende sona him togeanes, and hine wylcumode, swa swa he wyrðe wæs."
[016100 (508)],    And þa halgan him betweonan embe þæt heofonlice lif geornlice smeadon swyðe smeaþancollice.
[016200 (510)],"    Æfter þæra halgan messan, mid þam þe hi gereordodon, cwæð se halga Effrem to þam arwurðan biscope, Ic bidde þe, arwurða fæder, þæt þu me anes þinges tyðige."
[016300 (513)],    Ic wat þæt þu byst tyða swa hwæs swa þu bytst æt Gode.
[016400 (514)],    Bide nu æt Gode þæt ic grecisc cunne.
[016500 (515)],"    Þa cwæð se biscop him to, þu bæde ofer mine mæðe, ac uton swa þeah biddan þas bena æt Gode."
[016600 (517)],"    Hi feollan þa on gebedum, and Basilius cwæð, Hwi nelt þu la Effrem, nu ðu swa arwurðe eart, beon mæssepreost?"
[016700 (519)],"    And se oðer him cwæð to, forðan þe ic eom synful."
[016800 (520)],"    Þa sæde se biscop, eala gif ic hæfde þine synna ana."
[016900 (522)],"    Hi cneowdon þa æft, and æffrem þa spræc mid greciscum Gereorde, God herigende, and se halga biscop hine hadode to messepreost, and his wealhstod to diacone."
[017000 (525)],"    And hi wendon eft ongean to þam widgyllan westene, wuldrigende God."
[017100 (527)],"    Sum swiðe welig wif wæs swylce on wudewan hade ac heo lyfde sceandlice, swa swa swin on meoxe, and mid healicum synnum hi sylfe fordyde."
[017200 (530)],"    Heo wearð swa þeah æt nehstan wundorlice onbryrd þurh godes mynegunge, and ealle hyre manlican dæda awrat on anre cartan, and beworhte mid leade."
[017300 (533)],"    Gesohte þa Basilium biddende and cweðende, Eale þu godes halga beseoh me to are."
[017400 (535)],"    Ealla mine synna ic, synfulle, awrat on þissere cartan, and ic com to þe, leof, and ic bidde þe for godes lufan þæt þu me unlyse þa insæglunge, ac adylega þa synna, to Dryhtne me þingiende."
[017500 (539)],"    Se god þe me forgeaf þis gode geþanc, se wyle þe gehyran me þingiende to him."
[017600 (541)],"    Þa genam Basilius se biscop þa cartan, and beseah to heofonum and cwæð to þam Hælende, ðin agen dæd is, Drihten, þæt þu adylegie synna."
[017700 (544)],"    Þu þe middaneardes synna myldheortlice ætbrytst, eaðelice þu miht þyssere anre sawle synna adylegian, þu soðfæsta drihten."
[017800 (547)],"    Ealle ure synna synd mid þe awrytene, ac þin myldheortnys is swiðe mycel and unasmægendlic."
[017900 (549)],    Git þa Basiliuus gebæd for þæt wif.
[018000 (551)],"    Waciende þa niht, and þæt gewryt ageaf þam foresædan wife, and þa wæron þa synna ealle adilegode butan anre synna, Seo wæs seo mæste."
[018100 (553)],"    And heo wearð þa æmod, biddende mid wope þone halgan wer, þæt he þa mycclan synne mildheortlice adilegode,swa swa he dide þa oðre, þurh his drihtnes unnan."
[018200 (557)],"    Þa cwæð se ercebiscop, Ic eom eac synful, and myltse behofige þæs heofonlican dryhtnes."
[018300 (559)],"    Ac far þe to westene, and þu fintst anne wer haliges lifes, se hatte Effrem."
[018400 (561)],"    Agif him þas cartan, and cyþ him ymbe þe."
[018500 (562)],    And he mid gebedum gegladaþ God ælmihtigne.
[018600 (563)],    Þæt wif gewende þa to ðam westene swiðe.
[018700 (564)],"    And Basilius wearð gebroht on legere to his forðsiðe, forewittig swa þeah."
[018800 (566)],"    AN æþele læce wæs wunigende on þære byrig, IOSEP gehaten, hæðen and Iudeisc; se cuðe tocnawan gif he cunnode þæs mannes, be his ædrena hrepunge, hweðer he hraðe swulte."
[018900 (570)],"    And BASILIVS wiste þurh godes onwrigennysse, þæt he sceolde þone læce to geleafan bringan and on fante fullian ær his forðsiðe."
[019000 (573)],"    Þa lufode he hine forði, and gelome hine gespræc, tihtende to geleafan þeah þe he lange wiðsoce."
[019100 (575)],"    Ða on sumum dæge sende Basilius æfter ðam ylcan læce swylce he his lacnunga gyrnde, and het hine sceawian be his seocnysse: axude þa hu him þuhte."
[019200 (578)],"    And se oðer him andwyrde, Gearciað þa þing þe eow gewunelice synd to bebyrigunge; þes biscop gewit hraðe."
[019300 (581)],"    Ða cwæð se ercebiscop to ðam æðelan læce, nastu hwæt þu sægst, þeah þu swa ne wene."
[019400 (583)],"    Se læce him cwæð to, Ne lyfastu oð æfen."
[019500 (584)],"    Þa cwæð Basilius, hwæt gif ic bide merigenes?"
[019600 (585)],"    Se ebreisca cwæþ eft, Ne bið hit swa langsum."
[019700 (586)],"    Ane tid, ic wene, þæt þin sawul wunige on þe, ac gefada þine þing, for þan þe ic þe sæcge þæt þes dæg ne geendað ofer ðe cucena."
[019800 (589)],"    Ða cwæð Basilius mid blyðum mode him to, Hwæt destu gif ic to mergen middeges gebide?"
[019900 (591)],"    Se ebreisca cwæð, sylf ic swelte þonne."
[020000 (592)],"    Se halga wer sæde, þu scealt sweltan synna and Criste lybban, þurh geleafan awend."
[020100 (594)],"    Se læce him andwyrde and cwæð þæt he gelyfan wolde and his wyllan gefreman, gif he wunode of middæg."
[020200 (596)],"    He behet þa mid aðe þæt he to þam hælende gebuge, and fulluht underfenge, gif se halga fæder leofode."
[020300 (598)],    Hwæt ða Basilius bæd þone ælmihtigan God þæt he his lif gelengde þam læce to hæle.
[020400 (600)],"    Se biscop þa leofode swa swa he bæd æt Gode, and on mergen gelangode þone læce him to."
[020500 (602)],"    Se iudeisca þa com, and cwæð mid wundrunge, mid ealre heortan Ic sæcge þæt Crist is soð God, and heonanforð wiðsace mid soðum geleafan þam hatigendlicum bigengum þe ða Iudeiscan healdað."
[020600 (606)],"    Hat me nu fullian, and mine hiwan ealle, on þæs Hælendes naman buton elcunge."
[020700 (608)],"    Se ærcebiscop cwæð, Ic eow ealle fullige mid minum agenum handum, ðine hiwan and þe."
[020800 (610)],"    Þa grapode se læce his lima eft and cwæð, ðin mægn is aterod, and þa mihte þu næfst."
[020900 (612)],"    Basilius him cwæð to, We habbað þone scyppend,þe þæt gecynd gesceop, and se us gestrangað."
[021000 (614)],"    He aras ða mid þam worde and eode to cyrcean, and ætforan þam folce gefullode þone Ioseph, mid eallum his hiwum, and gehuslode hi siððan, and lærde hi georne be ðam ecan life."
[021100 (618)],"    Siþþan he messode mannum to nones, and lærde hi georne, and luflice hi cyste, and genam ðone dæl þæs deorwurðan husles þe se Hælend gehalgode, þe he heold oð þæt, and æfter þære huslunge, mid herunga gewat to þam lifigendan Gode, þe he mid geleafan wurðode, mid þam he wunað on blysse a butan ende."
[021200 (624)],    AMEN.
[021300 (625)],"    Hwæt þa se læce þe ðær gelyfed wæs, feoll uppon his breost mid flowendum tearum and cwæð mid wope wella, Basilius."
[021400 (628)],"    Gif ðu sylf noldest, nære þu git forðfaran."
[021500 (629)],"    Þa com mycel meniu on mergen to ðam lice, and Gregorius bisceop, þe mid Basilie leornode, and oðre fela bisceopas, and gebrohten þæt lic mid gastlicum sangum into Godes cyrcean."
[021600 (633)],"    We wyllað nu ful sæcgan be ðam synfullan wife þe Basilius sende mid þære anre synne to Effremme þam abbude, þæt he ða an adylogode."
[021700 (636)],"    Þæt wif becom æt nextan þurh þæt widgylle westen to ðam halgan Effrem, and he wiste hyre fær ðuruh Godes onwrigennysse, and hwæt heo wolde þær, and cwæð hire sona to, ic eom synful mann."
[021800 (640)],"    Heo awearp þa cartan ða, and cwæð to Effremme, Se ærcebiscop me sende soðlice to ðe, þæt þu ðas ane synne, þe on þyssere ymlan stent, þurh þine gebedu adilige, swa swa he dyde þa oðre."
[021900 (644)],"    Se halga Effrem cwæð, nese nese, dohtor; ac se ðe þa manega synne mihte adilegian þurh his þingrædene ða þa ðu hine bæde se mæg bet þone ic biddan for ðære anre."
[022000 (648)],    Gang ongean hraðe to ðam godes menn þæt ðu hine befo ær his forðsiðe.
[022100 (650)],"    Þa arn þæt earme wif ofer þæt westen swiðe, oð þæt heo to þære byrig becom þær man bær Basilium, and feoll ða to eorðan, flitende wið þone halgan, þæt he hi asende fram him sylfum to westene on swa mycelne weg, and ne wearð gefrefrod."
[022200 (655)],"    Heo wearp þa mid þam þæt gewryt on ða bære, and cydde þam mannum be hyre misdædum."
[022300 (657)],"    Þa wolde an ðæra preosta wytan þa synne, and sceawode þa cartan, and clypode to ðam wife, To hwi swincst þu, la wif?"
[022400 (659)],    Þeos carte is adilegod.
[022500 (660)],"    Seo syn wearð þa adilegod þurh drihtnes mildsunge, swa swa Basilius wolde þe ða wuldrode mid Gode."
[022600 (662)],"    Ða fægnode þæt wif, and þæt folc wuldrode þone lifigendan God þe lyfað on ecnysse."
[022700 (664)],"    His lic wearð bebyrged on Cessariam byrig, Cappadoniscre scyre, þær þær he sylf biscop wæs, manegum fremiende mid mycelre lare."
[022800 (667)],    And he sylf wolde sweltan for rihte ær ðam þe he forsuwode þone soðan gelyfan betwux þam gedwolmannum þe hine drehton foroft.
[022900 (670)],    For ði he wuldrað nu a to worulde mid gode.
[023000 (670)],    AMEN
