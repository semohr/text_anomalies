id,text
[000100 (1)],<XII.> KALENDAS FEBRUARIAS. NATALE SANCTE AGNETIS UIRGINIS.
[000200 (1)],"    Ambrosius bisceop binnan Mediolana afunde on ealdum bocum be ðære eadigan Agne, hu heo on Rome byrig reðe ehtnysse acom, and on mægðhade martyrdom ðrowode."
[000300 (5)],    Ða awrat Ambrosius be þam mædene ðus.
[000400 (6)],"    On þære tide wæs sum æðelboren mæden Agnes gehaten, on ðone Hælend gelyfed, binnan Rome byrig, bilewit and snotor, cildlic on gearum and ealdlic on mode."
[000500 (10)],"    Seo wan þurh geleafan wið þa feondlican ealdras, and on ðam þritteoðan geara þone deað forleas and þæt ece lif gemette, forðan þe heo lufode Crist."
[000600 (13)],"    Heo wæs wlitig on ansyne, and wlitigre on geleafan."
[000700 (14)],"    Þa ða heo gewende of scole, ða awogode hi sum cniht, Simpronies sunu, þe wæs geset ofer ða burh to heahgerefan, and wæs hæðengilda."
[000800 (17)],"    Þa budon ða magas þam mædene sona deorwurðe gyrlan, and deorwurðran beheton, ac seo eadige Agnes þæt eall forseah, and þæra maðma ne rohte þe ma þe reocendes meoxes."
[000900 (21)],"    Ða brohte se cniht to ðam clænan mædene deorwurða gimmas and woruldlice glencga, and behet hire welan gif heo wolde hine."
[001000 (24)],"    Þa andwyrde Agnes anrædlice þam cnihte, Gewit ðu fram me synne ontendnys, leahtras foda, and deaðes bigleafa, gewit fram me."
[001100 (27)],"    Ic hæbbe oðerne lufiend, þinne ungelican on æðelborennysse, seðe me bead bæteran frætegunga, and his geleafan hring me let to wedde, and me gefrætewode mid unasmeagendlicra wurðfulnysse."
[001200 (32)],    He befeng minne swiðran and eac minne swuran mid deorwurðum stanum and mid scinendum gimmum.
[001300 (34)],    He gesette his tacn on minum nebbe þæt ic nænne oðerne ofer hine ne lufige.
[001400 (36)],"    He geglængde me mid orle of golde awefen, and mid ormettum mynum me gefretewode."
[001500 (38)],"    He æteowde me eac his ænlican hordas, ða he me gehet gif ic him gelæste."
[001600 (40)],"    Ne mæg ic him to teonan oðerne geceosan, and hine forlætan þe me mid lufe beweddode."
[001700 (42)],"    His ansyn is wlitigre and his lufu wynsumre, his brydbedd me is gearo nu iu mid dreamum."
[001800 (44)],    His mædenu me singað mid geswegum stemnum.
[001900 (45)],"    Of his muðe ic underfeng meoluc and hunig, nu iu ic eom beclypt mid his clænum earmum."
[002000 (47)],"    His fægera lichama is minum geferlæht, and his blod geglende mine eahhringas."
[002100 (49)],"    His modor is mæden and his mihtiga fæder wifes ne breac, and him a bugað englas."
[002200 (51)],"    His wlites wuldriað þa <wynsumum> tunglan, sunne and mona þe middaneard onlihtað."
[002300 (53)],"    Þurh his spæc geedcuciað eac ða deadan, and þurh his hrepunge beoð gestrangode þa unstrangan seocan."
[002400 (55)],    His speda ne ateoriað ne his welan ne waniað.
[002500 (56)],"    Þam anum ic healde minne truwan æfre, þam ic me befæste mid ealre estfulnysse."
[002600 (58)],"    Þonne ic hine lufige, ic beo eallunga clæne."
[002700 (59)],"    Þonne Ic hine hreppe, ic beo unwemme."
[002800 (60)],"    Ðonne Ic hine underfo, ic beo mæden forð, and þær bærn ne ateoriað on ðam brydlace."
[002900 (62)],    Þær is eacnung buton sare and singallic wæstmbærnyss.
[003000 (63)],"    Se cniht wearð geancsumod and wiðinnan ablend æfter þæs mædenes spræce, þe hine spearn mid wordum."
[003100 (65)],"    He wearð þa gesicelod, and siccetunga teah of niwellicum breoste, on bedde licgende."
[003200 (67)],"    Þa cunnodan læcas hwi he licgende wære, and cyddan þam fæder þæs cnihtes modleaste."
[003300 (69)],"    Þa sende se fæder sona to ðam mædene þæt ylce ærende þe his sunu ær abead, ac Agnes wiðsoc, sæde þæt heo nolde þæs ærran brydguman æþelan truwan æfre gewemman þurh ænig wedd."
[003400 (74)],    Þa þuhte ðam heahgerefan huxlic on mode þæt heo oþerne tealde toforan his gebyrdum.
[003500 (76)],    Befran swa þeah þearle mid mycelre ðrutunge hwæt se brydguma wære þe agnes onwuldrode.
[003600 (78)],"    Him wearð þa gesæd þæt heo fram cildhade sona Cristen wære, and swa mid drycræfte afylled þæt heo Crist tealde hire to brydguman."
[003700 (81)],"    Hwæt ða Simpronius mid swiðlicum gehlyde, het hi gefeccan ham to his domsetle, and ærest onsundron mid geswæsum wordum, olehte þam mædene, and æfter ðam geegsode."
[003800 (85)],"    Ac þæt Godes mæden ne mihte beon bepæht þurh ænige lyffetunge fram hire leofan drihtne, ne heo næs afyrht for his þeowracan."
[003900 (88)],"    Þa geseah Sympronius hyre soþan anrædnysse, and cydde hire freondum þæt heo forscylgod wære for hire Cristendome, þe se casere onscunode."
[004000 (91)],"    Eft þæs on mergen het se manfulla dema þa eadigan Agnen him to gefeccan, and sæde hire gelome hu his sunu hi lufode, ac him speow hwonlice, þeah þe he swiðe spræce."
[004100 (95)],"    He gesæt þa his domsetl, dreorig on mode, and behet ðam mædene menigfealde wita buton heo wiðsoce þone soðan hælend."
[004200 (98)],"    He cwæð æft siððan to ðam snoteran mædene, Hlyst minum ræde, gif ðu lufast megðhad, þæt ðu gebuge mid biggengum hraðe to þære <gydenan> Uesta, þe galnysse onscunað."
[004300 (102)],"    Agnes ða andwyrde þam arleasan and cwæð, Ic forseah þinne sunu ðe soþlice is man, and ic nateshwon ne mæg on his nebwlite beseon for mines Cristes lufe; hu mæg ic him to teonan to þam deadum anlicnyssum me geeadmedan?"
[004400 (107)],"    Þa cwæð se heahgerefa to ðam halgan mædene, Ic forbær þe oð þis forðan þe ðu gyt cild eart."
[004500 (109)],    Þu tælst ure godas swa þeah ne græma þu hi.
[004600 (110)],"    Agnes him andwyrde, Se ælmihtiga herað swiðor manna mod þonne heora mycclan ylde, and se geleafa ne bið on gearum ac bið on glæwum andgitum."
[004700 (113)],    Læt þine godas geyrsian gif hi aht magon.
[004800 (114)],"    Læt hi sylfe beodan þæt we us to him gebiddan, gif þu þis don ne miht, drece us, loca, hu þu wylle."
[004900 (116)],"    Þa cwæð Simpronius, se sceandlica dema, Geceos þe nu, Agnes, an þæra twegra; oððe þu mid mædenum þæra mæran Uestan þinne lac geoffrige, oððe þu laðum myltestrum scealt beon geferlæht and fullice gebysmrod, and ða Cristenan ne magon þe þonne ahreddan."
[005000 (122)],"    Hwæt þa Agnes andwyrde mid mycelre anrædnysse, gif ðu cuðest minne God, ne cwæde þu ðas word."
[005100 (124)],"    Orsorhlice ic forseo þine þeowracan, forþan þe ic geare cann mines drihtnes mihte."
[005200 (126)],"    Ic truwige on him forþan ðe he is me trumweall and unateorigendlic bewerigend, þæt ic ðinum awyrgedum godum ne ðurfe geoffrian, ne þurh ælfremede horwan æfre beon gefyled mid þam fulum myltestrum."
[005300 (131)],    Ic hæbbe godes encgel haligne mid me.
[005400 (132)],"    Þine godas syndon agotene of are of þam ðe man wyrcð wynsume fate, Oððe hi synd stænene mid þam þe man stræta wyrcð."
[005500 (135)],"    Nis na godes wunung on ðam grægum stanum, ne on ærenum wecgum, ac he wunað on heofonum."
[005600 (137)],"    Þe soðlice genimð, and þine gelican, seo grimlice hell mid þam grædigum fyre, on þam ge beoð toblawene and forbyrnan ne magon, ac beoð æfre geedniwode ðære ecan ontendnysse."
[005700 (141)],"    Þa het se woda dema hyre wæda of adon, and hi swa nacode gelædan to þam forligres huse, and het clypian geond þa stræt and cyðan be þysum."
[005800 (144)],"    Hwæt ða Godes miht mycclum wearð geswutelod, swa þæt þæs mædenes fex befeng hi eall abutan sona swa þa cwelleras hire claðas of abrudon, and þæt fex hi behelede on ælce healfe gelice."
[005900 (148)],"    Hi tugon ða þæt mæden to þæra myltestrena huse, ac heo gemette þær sona scinende Godes encgel, swa þæt nan man ne mihte for ðam mycclum leohte hire on beseon oððe hi hreppan, for þan þe ðet hus eall scean, swa swa sunne on dæg; and swa hi hi gearnlicor sceawodon, swa scimodon heora eagon swiðor."
[006000 (154)],"    Agnes hi þa astrehte þone ælmihtigan biddende, and God hyre þa asende scinende tunecan."
[006100 (156)],"    Heo þancode ða Criste, and ðone clað hire onadyde, and wæs swiðe gemæte hire micelnysse, beorhte scinende, swa þæt men geseon mihton þæt God hire sende þone scinende clað."
[006200 (160)],"    Þa wearð þæra myltestrena hus mannum to gebædhuse, and ælc seðe inneode arwurðode God for þam heofonlican leohte þe on ðam huse scean."
[006300 (163)],"    Þa com þæs gerefan suna to þære scinendan stowe, mid his sceandlicum gegadum, wolde þa godes þinene gebysmrian, and sende him sona ætforan sume into hire."
[006400 (166)],"    Ac hi wundrodon swiðe þæs wynsuman leohtes, and ablicgede cyrdon to heora bysmorfullum hlaforde."
[006500 (168)],"    Þa ðreade he hi þearle forðan þe hi þæs scinendan leohtes swa swiðe wundrodon, and hi gewemman ne dorston."
[006600 (170)],"    Arn þa him sylf inn mid sceandlicum willan, ac he feol astreht ætforan þam mædene adyd, þurh ðone deofol þe he dwollice gehyrsumede."
[006700 (173)],    He læg þær swa dæd lange on þære flora.
[006800 (174)],"    Ða wendon his gegadan þæt he wære gebysgod embe his fracedan dæda, þa fandode heora an, and gemette hine deadne, and dreorig sona clypode, Eala ge Romanisce arfæste symle, gehelpað us hraðe; þeos reðe myltestre mid hire drycræfte adydde urne hlaford."
[006900 (180)],"    Þa arn seo burhwaru ablycged þider sona, and se fæder eac com, clypigende mid gehlyde, þu wælhreowasta wimman, woldest ðu geswutelian þinne feondlican drycræft swa þæt ðu minne sunu adyddest?"
[007000 (184)],"    Agnes him cwæð to, Hwi synd þa oðre cuce þe hider inneodon, buton forðon þe hi arwurðodon þone ælmihtigan God, þe me myldheortlice gescrydde, and asende me his encgel, þe minne lichaman geheold, seþe wæs fram cyldcradole Criste gehalgod?"
[007100 (189)],"    Þin sceamleasa sunu mid sceamleasum anginne arn into me, ac se encgel hine afylde, and ðam deofle betæhte þe hine adydde þærrihte."
[007200 (192)],"    Þa cwæð se heahgerefa to ðam halgan mædene, þin saga bið geswutelod gif þu þone sylfan encgel bitst, þæt he minne ancennedan sunu nu ansundne arære."
[007300 (195)],"    Agnes seo eadige him andwyrde þus, Ne synd ge na wyrðe þæt wundor to geseonne, ac swa þeah is tima þæt drihtnes miht beo geswutelod."
[007400 (198)],"    Gað eow nu þeah ealle ut, þæt ic me ana gebidde."
[007500 (199)],"    Hi eodon þa ealle ut, and heo hi ana gebæd, biddende hire drihten þæt he þone deadan arærde."
[007600 (201)],"    Þa æteowde þær Cristes encgel, and þone cniht arærde."
[007700 (202)],"    And he arn þærrihte ut, þa he geedcucod wæs, clypigende ofer eall, and cwæðende þus, An God is on heofonum, and eac on eorðan, seðe is þæra Cristenra God, and eower godas ne synd nahtes."
[007800 (206)],"    Hi ne magon him sylfum fremian, ne oðrum fultumian."
[007900 (207)],"    Þa wurdon þa hæðengyldan hetelice gedrefede, and clypodon mid gehlyde be ðam geleaffullan mædene, Animað animað hraðe þa reðan wiccan, seo þe ðus awent þurh wiccecræft manna mod."
[008000 (211)],"    Þa ne dorste se heahgerefa naht ongean þa hæðengyldan, ac forlet his gingran togeanes þære ceaste, and ferde himsylf aweg sorhful on mode, forðan þe he ne mihte þæt mæden ahreddan wið þa hæðengyldan, æfter his suna æriste."
[008100 (216)],"    Hwæt þa Aspasius se undergerefa ne mihte wiðcwæðan þam cwealmbærum folce, ac het þa ontendan for þam micclum teonan swyðe micel fyr, and hi tomiddes besceofan."
[008200 (220)],"    Hit wearð þa swa gedon, swa se wælhreowa het, ac se lig hine todælde on twegen dælas sona, and forswælde þa ðe þa ceaste macedon."
[008300 (223)],"    And Agnes seo eadige stod on ælemiddan gesund, astræhtum handum þus hi gebiddende, Eala ðu ælmihtiga God, ana to gebiddene, ondrædendlic scyppend, soþlice to wurðigenne, mines drihtnes fæder, ðe ic bletsige, forðan þe Ic ætwand þurh þinne wynsuman sunu, þæra arleasra þeowracan, and eac þæs deofles fylðe."
[008400 (230)],"    Efne ic eom begoten mid godcundlicum deawe, þæs lig is todæled and þa geleafleasan forswælede."
[008500 (232)],"    Ic bletsige ðe fæder bodigendlic God, þæt ic þurh fyr unforht to ðe faran mot."
[008600 (234)],"    Þæt þæt ic gelyfde þæt ic geseo, ðæt þæt ic gehihte, þæt ic hæbbe nu."
[008700 (236)],"    Þe Ic andette mid muðe and mid minre heortan, and mid eallum innoðe ic þe gewilnige, ænne soðne God, þe mid þinum suna rixast, and mid þam halgan gaste, an ælmihtig God æfre."
[008800 (240)],"    Þæt fyr wearð þa acwenced, þæt þær an col ne gleow, and þæt folc tealde þæt to drycræfte, grymetende mid gehlyde, grame to feore."
[008900 (243)],"    Ða ne mihte Aspasius þa micclan ceaste acuman, ac het hi acwellan mid cwealmbærum swurde, and Crist hi ða underfeng, for his naman gemartyrode."
[009000 (246)],"    Se fæder and seo modor mid mycelre blysse, gelæhton hyre lic and gelæddon to heora agenum, and hi ðær bebyrigdon buton sarnysse, and þær gelome wacodon, wurðigende þa stowe."
[009100 (250)],"    Þa on sumere nihte gesawon hi cuman mycel mædenlic werod, and Agnes tomiddes."
[009200 (252)],"    Hi wæron ealle geglengede mid gyldenum gyrlum, and mid ormætum leohte arwurðlice ferdon."
[009300 (254)],"    Þa cwæð seo halige Agnes to hire magum ðus, Warniað þæt ge ne wepon me swa swa deade, ac blyssiað mid me."
[009400 (256)],"    Ic eom þysum mædenum geferlæht, and ic mid him underfeng swiðe fægere wununga, and ðam ic eom on heofonum geþeodd, þe ic her on eorðan lufode."
[009500 (259)],    Æfter þysum wordum heo gewende forð mid þam mædenum.
[009600 (260)],    Þa wearð þeos gesihþ swiðe gewidmærsod.
[009700 (261)],"    Hit gelamp ða siððan æfter lytlum fyrste, on þæs caseres dagum þe Constantinus hatte, þæt sume menn sædon þa gesihþe his dehter Constantia gehaten, seo wæs hæðen þagit."
[009800 (265)],"    Heo wæs swa þeah snotor, and swyðe unhal, and on eallum limum egeslice wunda hæfde."
[009900 (267)],"    Þa ðohte heo þæt heo wolde wacian ane niht æt Agnes byrgene, biddan hire hæle."
[010000 (269)],"    Heo com þa þider þeah þe heo hæðen wære, and mid geleaffullum mode to ðam mædene clypode þe ða byrgene ahte, þæt heo hyre hæle forgeafe."
[010100 (272)],"    Heo wearð þa on slæpe and on swefne geseah þa eadigan Agnen, þas word hire secgende, Ongin anrædlice ðu æðele Constantia, and gelyf ðæt se Hælend þe gehælen mæge, ðurh þone þu scealt underfon ðinra wunda hæle."
[010200 (277)],    Þa awoc Constantia and wæs swa gehæled þæt on hire lice næs gesyne aht þæra sarra wunda.
[010300 (279)],"    Heo ferde ða hal ham to hire fæder, and hine geblyssode and hire gebroðra, and ealle ða hiredmenn for hire hæle blyssodon, and se hæðenscipe wanode and Godes geleafa weox."
[010400 (283)],"    Heo wearð þa gefullod swa swa hire fæder wæs, and hadunga underfeng mid fægere drohtnunga."
[010500 (285)],    And manega oðre mædenu þurh hire mærlican gebysnunga forsawon woruldlustas and wurdon Criste gehalgode.
[010600 (287)],"    Ða bæd Constantia Constantinum hire fæder þæt he þære eadigan Agne ane cyrcan arærde, and hire sylfre ane ðruh þær het gesettan."
[010700 (290)],"    Þes hlisa asprang þa on eallum ðam leodscipe, and coman fela untrume to þære halgan byrigene, and wurdon gehælede þurh ða halgan Agnen."
[010800 (293)],"    Þa Romaniscan mædenu manega eac ðurhwunodon on clænum mægðhade for Cristes lufe, æfter Agnes gebysnunga þe þær bebyrged is."
[010900 (296)],ALIA SENTENTIA QUAM SCRIPSIT TERRENTIANVS.
[011000 (297)],"    ON ÐAM DAGUM WæS SVM HERETOGA GEHATEN GALlicanus, sigefæst on gefeohtum, and ful leof þam casere for his micclan sige, þeah þe he nære gefullod."
[011100 (299)],    Se awogode Constantian þæs caseres dohtor on þære tide þe ða Scyðiscan swiðe wunnon wið hine.
[011200 (301)],"    Wearð þa se casere for þære wogunge astyrod, wiste þæt seo dohtor, þe drihten hæfde gecoren, hraðor wolde sweltan þonne ceorlian."
[011300 (304)],"    Þa geseah seo dohtor hire fæder gedrefednysse, and cwæð him ðus to mid clænum ingehyde, Ic wat þæt god nele me næfre forlætan."
[011400 (307)],"    Awurp þine ymbhydignysse, and behat me þam heretogan, þæt he me underfo æfter ðam gefeohte, siððan he ða Scyððiscan mid sige oferwinð."
[011500 (310)],"    For þysum behate, ic wille habban his dohtra Attican and Arthemian to minre geþeodnysse, oð þæt uncre gifta gegearcode beon."
[011600 (313)],"    Hæbbe he mid him forð to þære fyrdincge Iohannem and Paulum, mine ða getreowostan, þæt hi mine þeawas magon him secgan, and ic ðurh his dohtra his þeawas oncnawe."
[011700 (317)],"    Hit wearð swa gedon, þæt heo ða dohtra underfeng, and se heretoga ferde mid þære fyrdincge."
[011800 (319)],"    Þa gebæd Constantia hi to Gode sona mid mycelre onbryrdnysse þæt he hire bena gehyrde, Eala ðu ælmihtiga God, þe for Agnes ðingunga, þines mæran martyres, minne hreoflan gehældest, and me sylfre geswutelodest þinne soðan lufe, and þu behete us on þinum halgan godspelle, Soð ic eow secge, eow sylð min fæder swa hwæs swa ge hine biddaþ her on minum naman, Ic bidde ðe, min drihten, þæt ðu þas mædenu þe gestryne, and heora fæder Gallicanum, þe me wile þe beniman, geðeod to clænnysse þines geleafan."
[011900 (330)],"    Geopena heora heortan earan to þære halwendan lare, þæt hi þe anne lufian, and eorðlice ðing ne gewilnion, and mid beornendre lufe to þinum brydbedde becumen."
[012000 (333)],"    Æfter þysum gebede gebugon ða mædenu to ðam halgan fulluhte ær se fæder come, and wurdon gehadode to þæs Hælendes clænnysse."
[012100 (336)],"    Þa com Gallicanus eac to gode gebogen, and hine gebæd sona mid soðum geleafan æt þæs halgan Petres stowe þe stent binnan Rome."
[012200 (339)],"    Hine wylcumede se casere, and cwæð him to mid blysse, þa ða þu to þam gefeohte ferdest þu offrodost þam fulum deoflum, and nu ðu sigefæst come, þu gebæde þe to Criste, and to his apostolum; cyð me hu hit sy."
[012300 (343)],"    Þa aleat Gallicanus to ðam geleaffullan casere, and sæde be endebyrdnysse hu he beah to Gode, þa Scyððiscan þeoda ofslogan ure fela, and ic wearð belocen on anre lytlan byrig mid hwonlicum fultume, and we feohtan ne dorston ongean ðone ormætan here, <he> hæfde þa burh beseten."
[012400 (349)],"    Þa offrode Ic gelome mine lac þam godum, oþþæt mine geferan me and hi betæhton ðam onwinnendum feondum, and ic ða fleames cepte."
[012500 (352)],"    Þa cwædon ða cristenan, Iohannes and Paulus, Behat þam heofonlicum Gode þæt ðu to him gebuge, gif he þe nu gehelpð, and þu hæfst sige."
[012600 (355)],"    Ic ða sona behet, swa swa þa halgan me tihton, and me com þærrihte to Godes encgel mid rode, het me niman min swurd and siðian mid him."
[012700 (358)],"    Ic him fyligde ða, and fela englas coman on manna gelicnyssum, mærlice gewæpnode, gehyrton me mid wordum, and heton me gan forð oðþæt we becoman þær se cyning wæs."
[012800 (362)],    He feoll ða afyrht to minum fotum astreht.
[012900 (363)],"    Þa gebundon ða Godes cempan Bardan þone cynincg and his twægen suna, and betæhton hi me."
[013000 (365)],"    Ne sloh ic nænne, ne ofslean ne het."
[013100 (366)],    Nu is þin land gehealden and þa leoda þe onbugað.
[013200 (367)],"    Ealle ða heafodmenn þe to me gebugan, mid heora cempum, ic gebigde to Criste; ða oðre ic forseah þe swa don noldon."
[013300 (370)],    Ic sylf eom swa Cristen þæt ic gecwæð on behate þæt ic heonanforð nelle habban wifes gemanan.
[013400 (372)],"    Find me nu æftergencgan, þæt ic Gode mæge þeowian on soðre æwfæstnysse swa ic þam ælmihtigan behet."
[013500 (374)],"    Þa beclypte se casere ðone Godes cempan, and sæde hu his dohtra drihtne þeowdon, and his twa geswustra eac siððan gelyfdon."
[013600 (377)],"    Þa eodon hi to healle, and seo halige Helena com mid ðam foresædum mædenum, micclum blyssigende."
[013700 (379)],"    Hi þurhwunodon on mægðhade, mærlice drohtniende, oð þæt hi gewiton of worulde to Criste."
[013800 (381)],"    Gallicanus þa freode fif þusend manna, and mid æhtum gewelgode and wædlum todælde his manigfealdan welan, and gewende him þanon to sumum halgan were se hatte Hilarianus, mid sumum his mannum þe hine ne mihton forlætan."
[013900 (386)],"    Feower land he forgeaf forð in mid him, ælþeodigum to andfencge and to ælmesdædum."
[014000 (388)],"    Þa asprang his word wide geond land, hu se mære man manna fet aðwoh, and wæter bær to handum, and mid wistum þenode."
[014100 (391)],"    He wearð ða swa halig þæt he gehælde untrume, and swa hraðe swa he beseah on ða witseocan menn, swa wurdon hi aclænsode fram þam unclænan gastum."
[014200 (394)],"    Eft ða þa Iulianus, se arleasa wiðersæce, wearð to casere gecoren, þeah þe he wære to preoste bescoren."
[014300 (396)],"    Þa sette he geban, swa swa he wæs bealwes full, þæt ða Cristenan nahton nan þincg on worulde."
[014400 (398)],    Adræfde þa Gallicanum þone godes man aweg.
[014500 (399)],"    And he ferde to Alexandrian þære ægiptiscan byrig, wende siððan to westene and wæs ðær ancra, oð þæt sum hæðengylda hine ðær ofsloh, forþan þe he nolde þam fulum godum geoffrian, and he swa mid sige siþode to Criste."
[014600 (404)],"    Eft Iulianus, se ylca wiðersaca, wolde gebigan þa halgan gebroðra Iohannem and Paulum to his hæðengilde, ac þaða he ne mihte þa mæran Godes ðegnas to his hirede aspanan, ne to his hæðenscipe geweman, þa sende he him to sumne hæðenne wer, Terrentianus gehaten, se hæfde mid him ane gyldene anlicnysse, and cwæð to ðam Godes mannum, Ure hlaford Iulianus het eow gebiddan to þyssere anlicnysse, oððe ic inc begen ofslea."
[014700 (412)],"    Þa cwædon þa halgan, ne cunne we nanne God buton fæder and sunu and þone halgan gast."
[014800 (415)],"    Þyssere halgan ðrynnysse hæfð þin hlaford wiðsacen, and wile oðre geweman mid him to forwyrde."
[014900 (417)],"    Hwæt ða Terrentianus het þa twægen gebroðra digellice beheafdian, and on heora huse bebyrigan."
[015000 (419)],"    Þa wearð Iulianus for his wælhreownysse sona þæs ofslægæn, þurh sancta Marian hæse."
[015100 (421)],"    And Cristendom wæs þeonde, and þa halgan wurdon gecydde, swa þæt wode menn wurdon gehælede on ðam ylcan huse þe þa halgan onlagon."
[015200 (424)],"    And Terrentianes sunu, mid sweartum deofle afylled, arn to heora byrgenum, egeslice wedende, and se fæder sona gesohte þa byrigena, anddette his synne þæt he ofsloh ða halgan, and wearð gefullod, and his suna wittig, þam Hælende to lofe, þe leofað a on ecnysse; AMEN."
