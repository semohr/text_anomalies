id,text
[000100 (1)],NONIS FEBRUARIIS. NATALE SANCTE AGATHE UIRGINIS.
[000200 (1)],"    Agathes wæs geciged sum gesælig mæden on ðæræ scyre Sicilia, snotor and gelyfed, on ðam timan þe Quintianus, se cwealmbære ehtere, þære scyre geweold wælhreowlice under þam casere."
[000300 (5)],"    Se wæs grædig gitsere, and his galnysse underþeod, deofles þeowetlincg, and drihten onscunode."
[000400 (7)],    Þa com him to earan be Agathes drohtnunge and smeade hu he mihte þæt mæden him begitan.
[000500 (9)],"    Het hi þa gefeccan, and betæhte hi anum fulum wife, Afrodosia geciged, sceandlic on þeawum, seo hæfde nigon dohtra nahtlice and fracode, þæt heo geond þrittig nihte hire þeawas leornode, and hire mod awende þurh þæra myltestrena forspennincgæ."
[000600 (14)],"    Hwæt ða Affrodosia, se fracedosta wimman, mid hire nigon dohtrum gedrehte Agathen, hwilon olecende, hwilon egsigende, wende þæt heo mihte hire mod awendan."
[000700 (18)],"    Þa cwæð Agathes to þam yfelan teame, Eower word syndon winde gelice, ac hi ne magon afyllan min fæstræde geþanc, þe is gegrundstaþelod."
[000800 (22)],"    Ðis heo cwæð mid wope, and gewilnode to ðrowigenne for Cristes naman þa cwealmbæran wita, swa swa se þurstiga on ðære sunnan hætan gewilnað wylsprincges oððe wæteres celincge."
[000900 (26)],"    Þa geseah Affrodosia þæt heo þære femnan mod gebigan ne mihte mid hyre bismorfullum tihtincgum, and ferde to Quintiane and cwæð him þus to, Stanas magon hnexian, and þæt starce isen on leades gelicnysse, ærðan þe se geleafa mæge of Agathes breoste beon æfre adwæsced."
[001000 (32)],"    Ic and mine dohtra dæges and nihtes naht elles ne drugon buton hi æfre tihton to þinre geþafunga, þeah ðe us hwonlice speowe."
[001100 (35)],"    Ic hire bead gymmas and gyrlan of golde, and oðre mærða and mære gebytlu, hamas and hyred, and heo þæt eall forseah on meoxes gelicnysse þe lið under fotum."
[001200 (39)],"    Þa yrsode Quintianus and het hi ardlice feccan, befran hi ða æt fruman be hyre gebyrdum."
[001300 (41)],"    Agathes þa cwæð, ic eom æðelborenre mægðe, swa swa eall min mægð me is to witan."
[001400 (43)],"    Ða cwæð se dema, Hwi dest þu ðe sylfe ðurh wace þeawas, swilce þu wyln sy?"
[001500 (45)],"    Agathes andwyrde, Ic eom godes þinen, and mycel æðelborennys bið þæt man be Cristes ðeow."
[001600 (47)],"    Quintianus cwæð to þam Cristes mædene, Hwæt la, næbbe we nane æþelborennysse forðan þe we forseoð þines Cristes ðeowdom?"
[001700 (50)],"    Agathes andwyrde þam arleasan and cwæð, Eower æðelborennys becymð to swa bysmorfullum hæftnede þæt ge beoð þeowan synne and stanum."
[001800 (53)],"    Quintianus cwæð, þa cwealmbæran wita, magon eaðelice gewrecan swa hwæt swa ðu mid wedendum muðe tælst."
[001900 (56)],"    Sege swa þeah, ær ðu becume to þam foresædum witum, hwi ðu ure goda biggencgas forseo?"
[002000 (58)],"    Agathes andwyrde þam arleasan ðus, Ne cwæð þu na goda ac gramlicra deofla, þæra anlicnysse ge awendað on are and on stanum, and ealle ða græftas ofergyldað mid cræfte."
[002100 (61)],"    Quintianus þa cwæð þæt heo gecure oðer ðæra, swa heo mid fordemdum dyslice forferde, swa heo þam godum geoffrode, swa swa æðelboren and wis."
[002200 (65)],"    Agathes him andwyrde anrædlice and cwæð, Beo þin wif swylc swa Uenus, þin fule gyden, wæs, and beo ðu swylc swa Iouis, þin sceandlica god, wæs, þæt git magon beon getealde eac betwux þam godum."
[002300 (69)],"    Þa het Quintianus hi mid handum slean gelome on þæt hleor, þæt heo hlydan ne sceolde."
[002400 (71)],    Ða cwæð agathes eft ða ylcan word.
[002500 (72)],"    Quintianus cwæð, þu <cwyst> þæt ðu gecure þa tintregu to ðrowigenne, nu þu minne teonan geedlecst."
[002600 (74)],"    Þæt mæden him andwyrde, micclum ic wundrie þe snoterne mannan to swa micclum dysige gebigedne, þæt ðu swylce for godas hæfst þe ðe sceamað to geeuenlæcenne."
[002700 (77)],"    Gif hi soða godes synd, godes ic þe gewisce, gif þu hi onscunast wit cweðaþ þonne an."
[002800 (79)],"    Hat hi swa yfele and swa unclæne, þæt gif ðu hwylcne wyrige, þæt ðu gewisce him þæs, þæt his lif beo gelic þinum laðum godum."
[002900 (82)],"    Quintianus hire cwæð to, Hwi clypast ðu swa fela ideles?"
[003000 (83)],"    Geoffra ðam godum, þæt ic ðe gramlice ne fordo."
[003100 (84)],"    Ða andwyrde Agathes unforht þam deman, Gif ðu mid wilddeorum me nu bætan wylt, hi beoð sona handtame, þurh þæs hælendes naman."
[003200 (87)],"    Gif þu me fyr gearcost, me cymð færlice of heofonum halwendlic deaw, þurh drihtnes ænglas."
[003300 (89)],"    Gif ðu me swingla behætst, ic hæbbe þone halgan gast þurh ðone ic forseo ealle þine swingla."
[003400 (91)],"    Þa cwehte se dema his deoflice heafod, and het hi gebringan on anum blindum cwearterne, and het þæt heo sceolde hi sylfe beþencan hu heo mihte ætwindan þam wælhreowum tintregum."
[003500 (95)],"    Ða cwæð Agathes, þu, earmingc, beðenc þe hu ðu mæge ætwindan ðam ecum witum."
[003600 (97)],"    Eode þa bliðelice to ðam blindum cwearterne, swylce heo wære gelaðod to lustfullum beorscype, and betæhte hire gewin þam welwyllendan drihtne."
[003700 (100)],"    Hwæt ða on mergen se manfulla dema het Agathen gelædan to his laðan andwerdnysse, and befran hwæt heo smeade be hyre gesundfulnysse."
[003800 (103)],"    Agathes him cwæð to, Crist me is for hæle."
[003900 (104)],"    Se dema axode hu lange wylt ðu, ungesælige, ateon þas ydelnysse mid Cristes andetnysse?"
[004000 (106)],"    Wiðsac ðinne Crist, and clypa to þam godum, þe læs ðe þu ðin lif forlæte on iugoðe."
[004100 (108)],"    Agathes andwyrde anfealdlice and cwæð, Wiðsac ðu þine godas, þe synd stænene and treowene, and gebide þe to þinum scyppende, þe soðlice aleofað; gif ðu hine forsihst, þu scealt on ecum witum ðrowian."
[004200 (112)],"    Þa wearð se arleasa gehathyrt, and het hi on hencgene astreccan, and ðrawan swa swa wiððan wælhreowlice, and cwæð, Forlæt þine anwylnysse, þæt ðinum life beo geborgen."
[004300 (115)],"    Agathes andwyrde on ðære hencgene þus, Swa ic lustfullige on þisum laðum witum swa swa se ðe gesihð þone þe he gewilnode oððe se þe fint fela goldhordas."
[004400 (119)],"    Ne mæg min sawl beon gebroht mid blysse to heofonum butan min lichama beo on þinum bendum genyrwod, and fram ðinum cwellerum on þinum copsum agrapod."
[004500 (122)],    Þa gebealh hine se wælhreowa and het hi gewriðan on ðam breoste mid þære hencgene and het siððan of aceorfan.
[004600 (124)],"    Agathes him cwæð to, Eala ðu arleasosta, ne sceamode þe to ceorfanne þæt þæt ðu sylf suce?"
[004700 (126)],"    Ac ic habbe mine breost on minre sawle ansunde, mid þam ðe Ic min andgit eallunga afede."
[004800 (128)],"    Quintianus ða het hi to cwearterne gelædan, and het hire ofteon ætes and wætes, and cwæð þæt nan læce hi lacnian ne moste."
[004900 (131)],"    Efne ða on middre nihte com sum harwencge mann into þam cwearterne, and his cnapa him ætforan, hæfde leohtfæt on handa, wolde þa halgan gelacnian."
[005000 (134)],"    Seo eadige Agathes cwæð to ðam læce, Ne gymde Ic nanes læcecræftas næfre on minum life, ic hæbbe minne hælend þe gehælð mid his worde; he mæg, gif he wyle, mihtelice me gehælan."
[005100 (138)],"    Þa cwæð se harwencga, He me sende to ðec ; Ic eom his apostol, and ðu efne nu bist hal on his naman."
[005200 (140)],    And he sona ferde.
[005300 (141)],    Þa cneowode Agathes and ðancode Criste þæt he hi gemunde and his mæran apostol to hire asende mid swylcum frofre.
[005400 (144)],"    Æfter ðam gebede beseah to hyre breoste, and wæs þæt corfene breost þurh Crist geedstaðelod, and ealle hire wunda wurdon gehælede."
[005500 (147)],"    Þær scean ða mycel leoht on þam sweartum cwearterne, swa þæt ða weardas flugon mid fyrhte fornumene."
[005600 (149)],"    Þa tihton þa hæftlingas þæt halige mæden þæt heo awæg eode, and ða wita forfluge."
[005700 (151)],"    Þa cwæð Agathes, þæt æðele mæden, Nelle ic amyrran mine kynehelm, ne ða weardas geswencan, ac ic þurhwunige her."
[005800 (154)],"    Þa on ðam fiftan dæge het se dema hi gefeccan, and cwæð þæt heo sceolde þam godum geoffrian, oððe mid teartum witum getintregod beon."
[005900 (157)],"    Þa cwæð Agathes, þu earma andgitleasa, hwa wyle clypian to stane, and na to þam soðan gode ðe me fram eallum þam witum, þe ðu wælhreowlice on minum lice gefæstnodest, for his naman gehælde and min breost geedstaðelode, þe ðu, arleasa, forcurfe?"
[006000 (162)],    Þa befran se hæðengylda hwa hi gehælde.
[006100 (163)],"    Agathes cwæð, Crist godes sunu."
[006200 (164)],"    Quintianus cwæð to ðam clænum mædene, git þu namast Crist?"
[006300 (165)],"    Heo cwæð him to andsware, Crist ic andette mid welerum and æfre mid heortan to him clypige."
[006400 (167)],"    Ða cwæð se deofles þen, nu ic sceal geseon gif Crist ðe gehælð."
[006500 (168)],"    Het ða streowian geond þa flor, fela byrnenda gleda and tobrysede tigelan, and hi swa nacode het wylian on þam fyre."
[006600 (171)],"    Þa wearð mycel eorðstyrung on ðære ylcan stowe, and feol se stænene wah uppan þæs stuntan rædboran, þæt he ælltocwysde and sum oþer cniht samod, swyðe rihtlice swa forðan þe hi rædboran wæran þæs arleasan deman to his yfelum dædum."
[006700 (176)],"    Eac swylce seo burh eall byuigende stod for ðære eorðstyrunge, and arn seo burhwaru endemes to þam arleasan, axiende mid gehlyde hwi he þæt Godes mæden swa gramlice tintregode."
[006800 (180)],"    Þa fleah Quintianus, afyrht for ðam gehlyde, and eac seo eorðstyrung hine geegsode þearle; het swa þeah hi gebringan binnan ðam cwearterne."
[006900 (183)],"    Hwæt ða Agathes inwerdlice clypode mid astrehtum handum to þam Hælende þus, Eala ðu min drihten, þe me to menn gesceope, and æfre fram cyldhade me gescyldest ofþis, þu þe woruldlice lufe awendest fram me, þu ðe dydest þæt ic ofercom þæs cwelleres tintregu, scearp isen and fyr and þa slitendan clawa, þu ðe me on þam witum geþyld forgeafe; ðe ic bidde, Drihten, þæt ðu minne gast nu to þe genime, forðan þe nu is tima þæt ic þas woruld forlæte, and to þinre liðan miltheortnysse becuman mote, min leofa Drihten."
[007000 (195)],"    Æfter þysum gebede binnan þam cwearterne heo ageaf hire gast, and to Gode siðode."
[007100 (197)],"    Þa com seo burhwaru, and bebyrigde hire lic mid mycelre arwurðnysse on eallniwere þryh."
[007200 (199)],"    Þær com ða godes encgel gangende swa swa mann, þam fyligdan æt fotum fela wlitige cnapan, and sette enne marmstan æt þæs mædenes heafde binnan þære þryh, þysum wordum awritene,Mentem sanctam spontaneam, honorem deo, et patrie liberationem."
[007300 (204)],"    Þæt is on Englisc, halig mod sylfwille, wurðmynt þam welwyllendan Gode, and eardes alysednyss."
[007400 (205)],"    Þa awende se encgel aweg mid þam cnapum, and nes se mann on þære scire þe hi gesawe ærþan."
[007500 (207)],"    Hwæt ða, Quintianus, Cristes wiðerwinna, ferde on scipe ofer Semithetum embe Agathen æhta, and eac wolde gehæftan ealle hire mægðe, ac he ne moste for Criste."
[007600 (211)],"    Hine gelæhte an hors, þa ða he læg on ðam scipe, hetelice mid toðum and hefde him upp."
[007700 (213)],"    Þa spearn oðer hors to, and asprencde hine ofer bord, and næs his fule lic afundan æfre siððan."
[007800 (215)],"    Þa ne dorste nan man dreccan hire megðe, ac arwurðodon hi ealle, geegsode þurh God."
[007900 (217)],"    On þære ylcan scire Sicilian landes is an byrnende munt, þone menn hatað Ethna, onæled midsulphore, þæt is swæfel on Englisc."
[008000 (220)],"    Se munt byrnð æfre, swa swa ma oþre doð."
[008100 (221)],"    Þa getimode hit ymbe twelfmonað æfter Agathes þrowunge, and Ethna up ableow swyðe egeslice ontendnysse, and arn be þam munte on flodes gelicnysse, and formulton þa stanas, and seo eorðe forbarn, oð þæt hit to þære byrig becom."
[008200 (226)],"    Þa urnon þa hæðenan to þære halgan byrgene, and ahofen þone oferbrædels of þære halgan byrgene togeanes þam fyre, þe hi afærde forðearle."
[008300 (229)],"    Þa wearð þæt fyr gestilled, and ætstod sona for Agathen geearnungum, þære æðelan femnan."
[008400 (231)],"    Six dagas hit barn, and ætstod on þam dæge þe seo eadige Agathes to ðam ece life gewat, þæt swa wurde geswutelod þæt seo ceaster wearð ahred fram þæs fyres frecednysse þurh Agathen foreþingunge, þam Hælende to lofe, þe his halgan swa wurðaþ."
[008500 (236)],    Þæs him sy a wuldor on ecere worulde; AMEN.
