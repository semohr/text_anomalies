id,text
[000100 (1)],DE SANCTA LUCIA UIRGO.
[000200 (1)],"    Ða asprang Agathen hlisa ofer land and sæ, swa þæt fram Siracusa sohte mycel meniu ofer fiftig mila þæs mædenes byrgene, on Catanensciscre byrig mid mycelre onbryrdnysse."
[000300 (5)],"    Þa com sum wydewe, seo wæs geciged Euthicia, betwux oðrum mannum to þære mæran byrigene, and hire dohtor samod, seo gesælige Lucia."
[000400 (8)],"    Seo wydewe wæs unhal, swa þæt hire arn blod geond feower geare fæc, and fæla læca cunnode, ac hi ealle ne mihton hyre anre gehelpan."
[000500 (11)],"    Hit gelamp ða æt þære mæssan, þæt man rædde þæt godspell, hu þæt wif wearð gehæled, þe wæs on blodes ryne, þaða heo hrepode þæs Hælendes reaf."
[000600 (14)],"    Þa cwæð Lucia mid geleafan to hire meder, Gif þu gelyfst, modor, þysum mæran godspelle, gelyf þæt Agathes geearnode æt Criste, þaða heo for his naman ðrowode þæt heo hine symle hæbbe on andwerdnysse on ecere blysse."
[000700 (19)],"    Gehrepa hire byrigene, and þu bist sona hal."
[000800 (20)],    Þa æfter þære mæssan seo modor and seo dohtor astrehton hi on gebedum æt þære byrgene.
[000900 (22)],"    Mid þam þe hi lagon and gelencgdon ða gebedu, þa wearð Lucia on slæpe, and geseah Agathen betwux engla werodum, ænlice gefretewode, and clypode hyre þus to, clypigende ufenne, Min swustor Lucia, soð godes mæden, hwi bitst þu æt me þæs þe ðu miht sylf getiðian?"
[001000 (28)],"    Þinre meder geheolp þin halga geleafa, and efne heo is gehæled halwendlice ðurh Crist."
[001100 (30)],"    And swa swa þeos burh is gemærsod þurh me fram Criste, swa bið Siracusa burh þurh þe gewlitegod, forðan þe þu gearcodest Criste, on þinum clænan mægðhade, wynsume wununge."
[001200 (33)],    And ða awoc Lucia.
[001300 (34)],"    Heo aras ða bifigende for ðære beorhtan gesihðe, and sæde to hire meder, þu eart mihtiglice gehæled."
[001400 (36)],"    Nu bidde ic þe, þurh þa ylcan þe þe mid gebedum gehælde, þæt þu nanne brydguman næfre me ne namige, ne of minum lichaman deadlicne wæstm ne sece; ac þa ðing þe þu woldest to gewemmednysse me syllan, forgif me ða <to> clænnysse to Criste farendre."
[001500 (41)],"    Þa cwæð seo modor, mine þincg þu wast, and ic heold nu nigon gear wið ealle hynða þines fæder gestreon and furðor hi geeacnode."
[001600 (44)],"    Beluc ærest mine eagan, and þa æhta ateoh loca hu þe licige, min leofa dohtor."
[001700 (46)],"    Þa cwæð Lucia, hlyst mines rædes; ne miht ðu naht lædan of þysum life mid þe, and þæt þu on deaðe sylst for drihtnes naman, þu hit sylst for þan þe þu hit ne miht mid þe aweglædan."
[001800 (50)],    Ac syle nu on gesundfulnysse þam soðan Hælende swa hwæt swa þu gemyntest on forðsiþe to donne.
[001900 (52)],"    Þus tihte Lucia gelome þa modor, oð þæt heo beceapode þa scinendan gymmas, and eac hire landare wið <licgendum> feo, and dælde siððan þearfum and ælþeodigum mannum, wydewum and wreccum and wisum Godes þeowum."
[002000 (57)],"    Þis com þa to earan þam æðelborenan cnihte þe awogode Lucian, se wæs geciged Pascasius, arleas hæðengilda, and tihte þæt halige mæden to þæra deofla offrungum."
[002100 (60)],"    Ac <þæt> drihtnes mæden cwæð, Hluttor offrung þæt is, and licwurðe Gode, þæt mann wydewan geneosige and wreccan gefrefrige, and steopbearnum gehelpe on heora gedrefednyssum."
[002200 (64)],"    Ne dreah ic nu þrym gearum nane oþre dæda, butan þam lyfigendan drihtne þas lac geoffrode."
[002300 (66)],"    Nu ic wylle me sylfe him soðlice geoffrian, forðan ic leng næbbe hwæt ic on his lacum aspende."
[002400 (68)],"    Þa yrsode Pascasius, and hi spræcon fela, oð þæt he hire swingele behet gif heo suwian nolde."
[002500 (70)],"    Lucia him cwæð to, þæs lifigendan Godes word ne magon geswican, ne forsuwode beon."
[002600 (72)],"    He axode ða mid olle, Eart þu la God?"
[002700 (73)],"    Lucia him andwyrde, Ic eom þæs ælmihtigan þinen; forþi ic cwæð Godes word, forþan þe he on his godspelle cwæð, Ne synd ge þe þær sprecað, ac sprycþ se halga gast on eow."
[002800 (76)],"    Eft þa Pascasius orgellice befran, Wunað se halga gast on þe eornostlice?"
[002900 (78)],"    Lucia andwyrde þam arleasan and cwæð, Se apostol behet þam ðe healdað clænnysse, þæt hi synd godes templ, and þæs halgan gastes wunung."
[003000 (81)],"    Þa cwæð se arleasa, Ic hate þe ardlice lædan to þæra myltestrena huse, þæt ðu þinne mægðhad forleose, þæt se halga gast þe fram fleo, ðonne þu fullice byst gescynd."
[003100 (84)],"    Lucia andwyrde þus, ne bið ænig gewemmed lichama to plihte gif hit ne licað þam mode."
[003200 (86)],"    Þeah þu mine hand ahebbe to ðinum hæþengilde, and swa þurh me geoffrige mines unwilles, ic beo þeah unscyldig ætforan ðam soðan Gode, seþe demð be þam willan, and wat ealle þincg."
[003300 (90)],"    Gif þu me unwilles gewemman nu dest, me bið twifeald clænnysse geteald to wuldre."
[003400 (92)],"    Ne miht þu gebigan minne willan to þe, swa hwæt swa þu minum lichaman dest, ne mæg þæt belimpan to me."
[003500 (95)],"    Þa wolde se wælhreowa his word gefyllan, þæt heo wurde gelæd to þære laðan fulnysse, and begunnon hi teon to þære galnysse huse; ac Godes miht wearð geswutelod sona on þam mædene, swa þæt se halga gast hi heold and mid hefe gefæstnode, þæt þa manfullan ne mihton þæt mæden astyrian."
[003600 (100)],"    Þa cnitton hi rapas mid reðum anginne hire to handum and fotum, and fela samod tugon, ac heo næs astyrod, ac stod swa swa munt."
[003700 (103)],"    Þa wearð geancsumod se arleasa Pascasius, and het him gelangian þa leasan drymen to, þæt hi þæt Godes mæden mid heora galdrum oferswyðdon."
[003800 (106)],"    Ac ðaþa him naht ne speow, þa het he spannan oxan to, ac hi ne mihton awecgan þæt mæden þagit swa."
[003900 (108)],"    Se cwellere þa cwæð to þam clænan mædene, hwæt is se intinga þæt an þusend manna þe ne magon astyrian swa unstrang swa ðu eart?"
[004000 (111)],"    Lucia him cwæð to, þeah þu clypige tyn þusend manna, hi sceolan ealle gehyran þone halgan gast þus cweðende,Cadent a latere tuo mille, et decem milia a dextris tuis, tibi autem non adpropinquabit malum,þusend feallað fram þinre sidan, and tyn þusend fram þinre swyðran, þe sylf soðlice ne genealecæð nan yfel."
[004100 (116)],"    Þa wearð se arleasa geancsumod eft swiðor on mode, and het mycel ad ontendan on <ymbhwyrfte> þæs mædenes, and mid pice hi <besprencgan> and mid <spyrcendum> ele."
[004200 (119)],"    Heo stod þa unforht on þam fyre and cwæð, Ic abæd æt Criste þæt ðis cwealmbæra fyr me ne gewylde, þæt þu wurðe gescynd, and hit þam geleaffullum afyrsige þære ðrowunge forhtunge, and þam ungeleaffullum þa yfelan blysse ofteo."
[004300 (124)],"    Þa wearð se wælhreowa wodlice geancsumod, þæt his magas ne mihton his modleaste acuman; Ac heton acwellan þæt clæne mæden mid swurde."
[004400 (127)],"    Heo wearð þa gewundod, þæt hire wand se innoð ut, ac heo ne gewat swa þeah, ac þurhwunode on gebedum swa lange swa heo wolde, and to þære leode cwæð, Ic secge eow to soþan þæt sib is forgifen Godes gelaðunge, and se gramlica casere Dioclytianus is gedon of his rice and Maximianus se manfulla is dead."
[004500 (134)],"    Swa swa seo Catanenscisce burh binnan hire weallum hæfð minre swyster Agathen miccle foreþingunga, swa ic eom forgifen, fram þam ælmihtigan Gode nu þyssere byrig Siracusanan eow to geþingienne, gif ge foð to geleafan."
[004600 (139)],"    Mid þam þe heo þis spræc, wearþ se manfulla Pascasius mid racenteagum gebunden, and beforan ðam mædene gelæd."
[004700 (141)],"    He wæs ær gewreged for his wælhreowum dædum, to Romaniscre leode, þe ða ealle land geweolden."
[004800 (143)],"    He wearð þa gebroht on bendum to Rome, and þa witan heton hine beheafdian, þaþa he ne mihte his mandæda betellan."
[004900 (146)],"    Seo eadiga Lucia on þære ylcan stowe wunode þe heo ofslagen wæs, oðþæt sacerdas coman and hi gehusloden mid haligre gerynu."
[005000 (149)],    And heo gewat to Criste mid þam þe hi cwædon amen.
[005100 (150)],"    Þa arærde þa leoda þær heo læg cyrcan, and on hire naman gehalgodon, þam hælende to wurðmynte seðe æfre rixað on ecnysse god;AMEN."
