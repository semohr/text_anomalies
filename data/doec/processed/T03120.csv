id,text
[000100 (1)],VII. IDUS MARTIAS. NATALE SANCTORUM QUADRAGINTA MILITUM.
[000200 (1)],"    We wyllað eow gereccan þæra feowertigra cempena ðrowunge, þæt eower geleafa þe trumre sy þonne ge gehyrað hu þegenlice hi þrowodon for Criste."
[000300 (4)],"    On þæs caseres dagum þe wæs gehaten Licinius wearð astyred mycel ehtnys ofer þa Cristenan, swa þæt ælc Cristen mann sceolde be his agenum feore þam Hælende wiðsacan and to hæðenscype gebugan, and þam deofolgyldum drihtnes wurþmynt gebeodan."
[000400 (9)],"    Þa wæs geset sum wælhreowa dema Agricolaus geciged, on anre byrig Sebastia gehaten, on þam lande Armenia."
[000500 (12)],"    Se foresæde dema wæs swiðe arleas, Cristenra manna ehtere and arod to deofles willan."
[000600 (14)],    Þa het se cwellere þæs caseres cempan ealle geoffrian heora lac þam godum.
[000700 (16)],"    Þa wæron on þam campdome Cappadonisce cempan, feowertig Cristenra unforhte on mode, æwfæstlice libbende æfter Godes lare."
[000800 (19)],"    Þas gelæhte se dema and gelædde hi to þam deofolgyldum, and cwæð mid olecunge þæt hi æþele cempan wæron, and on ælcum gefeohte fæstræde him betwynan, and symle sigefæste on swiþlicum gewinne."
[000900 (23)],"    Æteowiað nu forði eowre anrædnysse, and eow sylfe underþeodað þæra cyninga gesetnyssum, and geoffriað þam godum ærþam þe gebeon getintregode."
[001000 (26)],"    Þa cwædon þa Cristenan to ðam cwellere þus, Oft we oferswiðdon swa swa þu sylf wistest ure wiðerwinnan on gehwylcum gewinne, þa þa we fuhton for ðam deadlicum kynincge; ac us gedafenað swyðor mid geswince to campigenne for þam undeadlicum cynincge and þe oferswiðan."
[001100 (32)],"    Þa cwæð se dema þæt hi oþer þæra dydon, swa hi þam godum geoffrodon and arwurðnysse hæfdon, swa hi ða offrunge forsawon and gescynde wurdon."
[001200 (35)],"    Smeageð nu, ic bidde, hwæt eow betst fremige."
[001300 (36)],"    Ða halgan andwyrdon þam hæðenan cwellere, Drihten foresceawað hwæt us fremige."
[001400 (38)],    Þa het se cwellere hi on cwearterne gebringan.
[001500 (39)],"    Hwæt þa halgan þa heora cneowa bigdon binnon þam cwearterne þus biddende Crist, Alys us nu, drihten, fram deoflicum costnungum, and fram eallum æswicungum unrihtwisra wyrhtena."
[001600 (43)],"    Hi sungon on æfenunga eft oðerne sealm, and on heora gebedum wunodon þurhwacole oð midde niht."
[001700 (45)],"    Þa æteowde se Hælend hine sylfne his halgum, and hi þus getrymde to þam toweardan gewinne, God is eower anginn and eower inngehyd ac se bið gehealden seþe oð ende þurhwunað."
[001800 (49)],"    Ealle hi gehyrdon þæs Hælendes word and wurdon afyrhte, and forði þurhwunodon buton slæpe oð dæg, heora Drihten mærsigende."
[001900 (52)],"    Hwæt þa Agricolaus on ærnemergen gegaderode his geborenan magas to his manfullan geþeahte, and het him to lædan þa halgan godes cempan."
[002000 (55)],"    Hi þa ealle feowertig ætforan him stodon þa began se dema eft hi herigan, cwæð þæt heora gelican næron on þæs caseres lande, ne swa geherede, ne him swa leofe, gif hi noldon awendan þa lufe to hatunge."
[002100 (60)],"    Þa cwædon þa halgan þæt hi hine hatodon for his geleafleaste, and lufedon heora Drihten."
[002200 (62)],"    Þa grimetede se wælhreowa swa swa grædig leo, and het hi gebringan gebundene on cwearterne, forðan þe he anbidode þæs ealdormannes tocymes."
[002300 (65)],"    Þa com se ealdorman ðæs embe seofon niht, and het sona gelangian þa geleaffullan halgan."
[002400 (67)],"    Þa cwæð heora an, his nama wæs Quirion, Eala ge gebroðra, uton beon gehyrte; swa oft swa we clypodon to Criste on gefeohte we wurdon sigefæste sona þurh his fultum, and we eac oferswiðdon þone onsigendan here."
[002500 (72)],"    Hwilon we wæron on micclum gewinne, and eall ure folc mid fleame ætwand buton we feowertig þe on ðam feohte stodon, biddende georne ures Drihtnes fultum, and sume we afligdon, sume feollan ætforan us, and ure an næs <gederod> fram ealre þæra meniu."
[002600 (78)],"    Nu is ure wiðerwinna þes wælhreowa heretoga, oðer is se dema, and se deofol þridda."
[002700 (80)],"    Þas ðry syrwiað hu hi us beswicon, ac uton nu clypian Crist us to gefylstan, and þa egeslican tintregu, ne þa teartan witu, ne ænige bendas us ne beoð to bealwe."
[002800 (84)],"    Æfre we wæron gefultumode on ælcum gefeohte swa oft swa we sungon þisne ænne sealm,Deus in nomine tuo saluum me fac et in uirtute tua libera me, et cetera; <þæt> <is> on <Englisc>; þu ælmihtiga God, gehæl me on þinum naman, and on þinre mihte me alys <ealwealdend>."
[002900 (89)],"    Hi wurdon þa gelædde mid þysum lofsange to þam reðum, and comon gehwylce to þære wæfersyne."
[003000 (91)],"    Þa beheold se heretoga þa halgan and cwæþ, Ge sceolan habban æt me wyrðmyntas and sceattas, gif ge urum godum offrian wyllað; gif ge þonne beoð þwyre to þisum ge beoð geunwurðode, and eac gewitnode."
[003100 (96)],"    Þa cwædon þa halgan þæt hi ðone Hælend wurðodon, and nænne oðerne swa healicne ne tealdon."
[003200 (98)],"    Þa het se ealdorman mid ormætum graman, heora neb beatan mid blacum flintum, ac þa stanas wendon wið þæra ehtera swa þæt ða cwelleras hi sylfe cnucodon."
[003300 (102)],"    Þa gelæhte se ealdorman ænne ormetne flint wearp to þam halgum, ac he wand þwyres to þam heahgerefan and his heafod tobræc."
[003400 (105)],"    Þa wurdon þa halgan swyþe gehyrte, and sungan sona þisne sang mid geleafan,Qui tribulant me inimici mei ipsi infirmati sunt et ceciderunt;Mine fynd þe me gedrefdon syndon geuntrumode and adun feollon."
[003500 (109)],    Þa swor se dema þæt hi þurh drycræfte þa stanas awendon to heora witnerum.
[003600 (111)],"    Þa het se ealdorman hi ardlice lædan æft into cwearterne, and mid carfullum mode smeade wið his rædboran hwæt him to ræde þuhte, hu he mihte his hosp on þam halgum gewrecan."
[003700 (115)],"    Hi wurdon þa gebrohte binnan þam cwearterne and sungon þysne sealm mid swyþlicre blysse,Ad te lauaui oculos meos, qui habitas in celis, et cetera; <þæt> <is> <on> <Englisc>, To þe ic ahæbbe mine eagan, Drihten, þu þe eardast on heofonum, and hi ealne ðone sealm sungon."
[003800 (120)],"    Hwæt þa on middere nihte com se ælmihtiga Drihten of þære healican heofonan, and his halgan geneosode, and þysum wordum <gespræc> þe her synd awrytene; Se þe soðlice gelyfð on þone lyfigendan fæder and on his ancennedan sunu and on þone halgan gast, þeah þe he dead beo, he bið swa þeah cucu."
[003900 (126)],"    Beoð gehyrte, and eow ne ondrædað þæra hæðenra wita þe synd hwilwendlice."
[004000 (127)],"    Beoð geþyldige on þissere hwile, þæt ge beon gewuldorbeagode on þære ecan worulde."
[004100 (129)],    Þa wunodon þa halgan þurhwacole oð mergen on heofonlicre blysse þurh þæs Hælendes cyme.
[004200 (131)],"    Þa het se ealdorman hi on mergen gefeccan, and hi ealle cwædon swylce mid anum muðe, Doð nu be us þæt þæt Drihten wile."
[004300 (134)],"    Þa com eac se deofol, and hæfde ænne dracan on handa and swurd on oðre, þus secgende þam deman, þu eart min agen, ongin nu swiþe wel; swylce he cwæde, oferswið þas Cristenan þurh tearte wita, þæt hi to me gebugan."
[004400 (139)],"    Þa gewearð þam ehterum on heora yfelum geþeahte, þæt hi þa godes halgan on heardum bendum geleddon to anum bradum mere mid bysmorfullum edwite."
[004500 (142)],"    On þam timan wæs swiþe hefigtime wynter, and se foresæda mere wæs mid forste oferþeaht, and se winterlica wind wan mid þam forste."
[004600 (145)],"    Þa scufon þa hæþenan þa halgan into þam mere, to middes þam ise ealle unscrydde and heom weardas setton þurhwacole menn, þæt heora nan ne mihte mid fleame ætberstan."
[004700 (149)],"    Þær wæs eac geset swiþe gehende þam mere, wearm wæter on cyfe, gif þæra cyþera hwylc wolde forlætan his geleafan, and his lic baðian on þam wearman wætere for ðæs wyntres teartnysse."
[004800 (153)],"    Hit begann þa on æfnunge egeslice freosan, þæt þæt is befencg þa foresædan martyras, swa þæt heora flæsc for ðam forste tobærst."
[004900 (156)],"    Þa eargode heora an for þam ormætum cyle, awearp his geleafan and wolde hine baðian on þam wlacum wætere and wende fram his geferum, ac he gewat sona swa he þæt wæter hrepode, and wearð seo wearmnys him awend to deaðe, forþan þe his geleafa ne geleaste oð ende, swa swa Drihten sæde him sylf on þam cwearterne."
[005000 (163)],"    Þa gesawon þa oðre hu þam anum getimode, and sungon þysne sang swylce of anum muðe, Ne yrsa ðu, Drihten, us on ðysum deopum flodum, ne þin hatheortnys on þyssere ea ne sy."
[005100 (167)],"    Se þe hine ascyrede for þyssere scearpnysse fram us, his lima synd toslopene and he sona losode."
[005200 (169)],"    We nellað, Drihten, næfre fram þe twæman, oð þæt ðu us gelyffæste þe to lofe, Drihten."
[005300 (171)],"    We gecygað þinne naman, <þonne> þe soðlice heriað ealle gesceafta and ealle niwelnyssa, fyr and hagol, snaw and ceald is, windas and stormas, þe þin word gefyllað."
[005400 (175)],"    Þu gæst ofer sæ swa swa ofer grenre eorðan, and þu æþelice gestilst hyre strangan yða."
[005500 (177)],"    Þu gehyrdest, Drihten, þone heahfæder Iacob, þaþa he forfleah þa frecenfullan þeowracan þe his agen broþor Esau gecwæð."
[005600 (180)],"    Þu wære mid Iosepe in aegyptolande, and hine of þeowdome ahofe to hlaforde."
[005700 (182)],"    Þu gelæddest Moysen of ðam ylcan lande eft mid Israhele folce þurh fela tacna, and him weg gerymdest on þære readan sæ."
[005800 (185)],"    Þu gehyrdest eac siððan þine halgan apostolas; gehyr us nu, Drihten, on þysum deopum flode, and ne læt us besencan on ðissere cealdan hreohnysse, ne us ne forswelge þes swearta grund."
[005900 (189)],"    We synd earmingas; gehelp us nu, Drihten."
[006000 (190)],"    We synd gesette on sælicum grunde, and ure blod fleoð to urum fotum adune, geliðewaca nu þisne unliðan cyle, þæt menn magon oncnawan þæt we to þe clypodon, and we beon gehealdene forðan þe we hopiað to ðe."
[006100 (195)],"    Hwæt ða færlice wearð mycel wundor ðurh God; þær com heofonlic leoht to þam halgum martyrum, swa hat swa sunne scinende on sumere, and þæt is formealt on eallum þam mere and þæt wæter wearð awend to wynsumum baðe."
[006200 (200)],"    Ealle þa weardmenn wæron ær geswefode, buton heora anum þe þyses ealles hlyste hu hi hi gebædon, and hu se an forferde."
[006300 (203)],"    Þa beheold se ylca hwanon þæt leoht scean, ða geseah he bringan mid þam beorhtan leohte ufan of heofonum an leas feowertig kynehelma þam halgum martyrum þe on ðam mere stodon."
[006400 (207)],"    Þa undergeat he sona þæt se an næs geteald to þam cynehelmum Cristes þegna, forþan þe he nolde þa earfoðnyssa forberan."
[006500 (210)],"    Ða awrehte se an þa oðre weardas, and unscrydde hine sylfne and scæt into ðam mere, clypigende and cweðende, ic eom eac Cristen."
[006600 (213)],"    He eode to ðam halgum, and clypode to ðam Hælende, Ic gelyfe on þe , Drihten, swa swa þas gelyfað, læt me beon geteald to heora getele, and do me þæs wyrðne þæt ic wælhreowe tintrega for þe þrowige, and on ðe beo afandod."
[006700 (218)],"    Þa geseah se deofol þæt þa Drihtnes halgan wæron gefrefrode on heora frecednysse, and on geleafan þurhwunodon swa swa he ær ne gelyfde þæt hi æfre þone cyle swa gesæliglice acoman."
[006800 (222)],"    Þa bræd se sceocca hine sylfne to menn, gewrað his sceancan and wanode him sylfum, Wa is me earmum þæt ic eom oferswyþed fram þysum halgum werum, and ic eom gebysmorod."
[006900 (226)],"    Hæfde ic ælteowe þenas, nære ic þus eaðelice oferswiðed; Nu ic wylle awendan þæs wælhreowan heortan to þan geþance þæt he þyssa halgena lic ealle forberne and on ðære ea awurpe, þæt furðon heora ban ne beon æfre afundene."
[007000 (231)],"    Þa sungon ða halgan on þam softum baðe, þu eart ana God, ælmihtig scyppend, þu ðe wundra wyrcst, and ure wiðerwinnan oferswiðst."
[007100 (234)],    Þu gescyndest þone sceoccan þe embe us syrwde.
[007200 (235)],"    Hwæt þa on ærnemergen comon þa arleasan cwelleras, and axodon þa weardmenn humeta se an wære to þam halgum geðeod, oððe hwæt he gesawe."
[007300 (238)],"    Þa cwædon þa weardas to ðam wælhreowum demum, We feollan on slæpe swarlice ealle swylce we on deaðe lagon, ac he læg þurhwacol, geseah ða wundra and wræhte us siððan."
[007400 (242)],"    Þa gesawe we þæt leoht and he gelyfde sona, unscrydde hine eallne and eode into heom and cwæð mid hluddre stemne þæt he gelyfde on Crist."
[007500 (245)],"    Þa het se arleasa dema hi ealle gelædan of ðam bradum mere, and tobrecan heora sceancan."
[007600 (247)],"    Þa ongunnon ða hæðenan hi handlinga ateon and tobræcon heora sceancan, swa swa heom beboden wæs."
[007700 (249)],"    Þa sungon hi þisne sealm on þære bræce,Anima nostra sicut passer erepta est de laqueo uenantium, et cetera; <þæt> <is> <on> <Englisc>, Ure sawl is ahred of grine swa swa spearwa, þæt grin is tobryt, and we synd alysede."
[007800 (253)],"    Ure ealra fultum is on ðæs Drihtnes naman, seðe geworhte heofonas and eorðan."
[007900 (255)],"    Þa cwædon hi amen, and heora gastas ageafon, and ferdon swa gemartyrode to þam ælmihtigan Drihtne þe him ær gefultumode on ðam frecednyssum, and hi æfre getrymde oþþæt hi him tocomon."
[008000 (259)],"    Ða gedyde se dema swa swa se deofol gebeotode, het hi ealle forbærnan on swiðe bradum fyre; ac þa ban belifon æfter þam bærnette, þa awurpon þa hæðenan into ðam widgillum streame."
[008100 (263)],    Þis wearð geswutelod sona æfter þrym dagum sumum halgan bisceope on þære ylcan byrig.
[008200 (265)],"    Him comon to on swæfne þa soðan Godes halgan, and sædon hwær heora ban þa gebrohte wæron."
[008300 (267)],"    Hwæt þa se bisceop of his bedde aras, and ferde mid his preostum to ðam flode nihtes."
[008400 (269)],"    Þa scinon ða ban swa beorhte swa steorran on þam wætere, and hi ðæs wundrodon."
[008500 (271)],"    Ealle hi becoman to anre dypan, and næs forloren naht on þam flode, and þæt leoht geswutelode swa hwær swa hi lagon."
[008600 (274)],"    Þa gebrohte se bisceop ealle þa halgan ban on gelimplicum scrynum, and gelogode hi up on geleaffulre cyrcan to lofe þam ælmihtigan, ðam sy wuldor and wurðmynt on ealra worulda woruld."
[008700 (277)],    AMEN.
[008800 (278)],    Hwæt losað æfre þam ælmihtigan Gode?
[008900 (279)],"    Gif hwylc ungesælig mann his scyppende bið ungehyrsum, and nele þurhwunian on weldædum oð ende, ac forlæt his gelæfan and þone leofan Drihten, þonne bið oðer gecoren to þam kynehelme þe se oðer nolde geearnian þurh geswinc, swa swa ge gehyrdon on þissere rædinge, þæt an þæra weardmanna wearð þam halgum geðeod, and gelæhte þone kynehelm þe se oðer forleas Iudas eac, se arleasa þe belæwde þone hælend, aheng hine sylfne sona on grine, and Mathias se eadmoda wæs gemærsod siþþan, and to apostole gecoren æfter Cristes æriste, and hæfð þone wurðmynt þe se wælhreowa forleas þurh his agenne swicdom þaða he sealde his scyppend."
[009000 (293)],"    Nyte we hweþer se weardmann wære æfre gefullod, ac we witon swa þeah hwæt wise lareowas sædan, þæt ælc ðæra þe bið acweald for Cristes geleafan bið soðlice gefullod þonne he swylt for Gode, and on his blode aðwogen fram synna horwum, and leofað mid þam Drihtne þe he his lif fore sealde."
[009100 (299)],"    Nis Gode nan neod þæt we god wyrcan, ne he nan þing ne hæt for his agenre neode, ac hit fremað us sylfum swa hwæt swa he us bebyd, and we beoð gesælige gif we urum scyppende gehersumiað, and gif we hine ænne ofer ealle þincg lufiað, seðe hine forlæt he losað witodlice."
[009200 (305)],"    Þeahhwæþere gelicað þam leofan Drihtne þæt we his willan mid weorcum gefremman, and þurh þæt geearnian þæt ece lif mid him."
[009300 (308)],"    Se apostol Paulus sette on his pistole þæt we soðlice synd ures scyppendes gefylstan, swa þæt ure Drihten deð þurh his gecorenan fela þincg on worulde, and fylst him æfre swa þeah; forþan þe menn ne magon on mode asmeagan ænige godnysse buton hit of Gode cume, ne naht to gode gedon butan Godes fylste."
[009400 (315)],    He is swa mihtig wyrhta þæt he mæg awendan yfel to gode þurh his godnysse.
[009500 (317)],"    Micel yfelnyss wæs on Iudeiscum mannum þaþa hi syrwdon mid sweartum geþance hu hi Crist acwealdon, and þæt com us to hæle and to ecere alysednysse and heom to forwyrde."
[009600 (321)],"    Hi synd þurhscyldige for heora syrwunge, and heom bið gedemed be ðam þe hi dydon, þeah þe ure Drihten þa dæda him geþafode."
[009700 (324)],"    Yfele wæron þa ehteras and þa arleasan cwelleras þe ða martyras ofslogon, ac swa þeah hit becom ðam halgum to wuldre and to ecum wyrðmynte, and þa ehteras habbað ece genyðerunge."
[009800 (328)],    Næron swa manega martyras nære seo mycele ehtnyss ðe se deofol astyrode ongean Drihtnes halgan þurh his arleasan þenas þe ðone hæðenscipe lufedon.
[009900 (331)],"    God geþafað swaþeah for his godnysse þæt his sunne scynð ofer ða synfullan hæþenan, and asend his renscuras ofer ða rihtwisan menn and ofer ða manfullan, for his mycclan cyste, and afet us ealle, ge yfele ge gode."
[010000 (336)],"    God gesceop ða hæþenan þeah þe hi hine ne cunnon, ac hi ne beoð swaþeah butan witum eft, forþan þe hi eaðelice mihton þone ælmihtigan undergitan ðurh ða gesceafta þe hi geseoð on worulde."
[010100 (340)],"    Heofen and eorðe, and oþre gesceafta, sunne and mona, mærsiað heora scyppend, and men magon tocnawan þæt se is mære God ana ælmihtig þe hi ealle gesceop."
[010200 (344)],"    Nu beoð þa hæðenan, buton beladunge, rihtlice fordemede mid deofle on helle, forðan þe hi ne oncneowan Crist mid geleafan, þe him lif sealde and andlyfene foresceawode."
[010300 (348)],"    An gecyndelic æ is eallum mancynne gesett, þæt nan man ne gedo dare oðrum menn, swa swa se Hælend cwæð on his halgan godspelle, þæt þæt ðu þe sylfum nelt on þinum life becuman, ne do ðu þæt oðrum menn þis cwæð Drihten sylf."
[010400 (353)],"    Ac þa hæðenan hynað and hergiað þa Cristenan and mid wælhreowum dædum urne Drihten gremiað, ac hi habbað þæs edlean on þam ecum witum."
[010500 (356)],"    God forgifð us mannum menigfealde wæstmas, þæra we sculon brucan swa us gebeorhlic sy, þæt se lichama hæbbe hlywðe and fodan, þæt we ne beon beswicene þurh ða swæsan lustas, þe of oferflowednysse eallum þam becumað þe buton wærscipe heora woruld adreogað."
[010600 (362)],"    Uton we awendan ure willan to Gode, and on eallum þingum urne scyppend wurðian, seþe æfre rixað on ecnysse."
[010700 (364)],    AMEN.
