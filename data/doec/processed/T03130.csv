id,text
[000100 (1)],    Þis spel gebyrað seofon niht ær lenctene.
[000200 (1)],"    On ðysse wucan on Wodnesdæg, swa swa ge sylfe witon, iscaput ieiunii, þæt is on Englisc, heafod lenctenes fæstenes."
[000300 (3)],"    We etað on þam sunnandagum on undern and on æfen, forðan þe se sunnandæg is swa halig þæt se man bið wyrðe ðe on þam dæge fæstan wile, þæt he beo amansumod gif he hit for his anwylnysse deð."
[000400 (7)],    Ne eac man ne mot cneowian on sunnandagum.
[000500 (8)],"    We sculon swa þeah ægðer ge on sunnondagum ge on oðrum dagum druncennysse and oferfylle forbugan, be ðam þe us bec tæcað, and huru swyðost on lencten."
[000600 (11)],"    Nu ne beoð na feowertig daga on urum lenctenlicum fæstene gefyllede, buton we fæsten þærforan to þas feower dagas, wodnesdæg and þunresdæg and frigedæg and sæternesdæg, swa swa hit gefyrn geset wæs þeah ðe we hit eow nu secgan."
[000700 (16)],"    On þone wodnes dæg wide geond eorðan, sacerdas bletsiað, swa swa hit geset is, clæne axan on cyrcan, and þa siððan lecgað uppa manna heafda, þæt hi habban on gemynde þæt hi of eorðan comon, and eft to duste gewendað, swa swa se ælmihtiga God to Adame cwæð, siððan he agylt hæfde ongean Godes bebod, On geswincum þu leofast and on swate þu etst þinne hlaf on eorðan, oðþæt þu eft gewende to þære ylcan eorðan þe þu of come, forðan þe þu eart dust, and to duste gewendst."
[000800 (27)],"    Nis þis na gesæd be manna sawlum, ac be manna lichaman þe formolsniað to duste, and eft sceolan on domes dæg ðurh ures Drihtnes mihte ealle of eorðan arisan þe æfre cuce wæron, swa swa ealle treowa cuciað æfre on lenctenes timan, þe ær þurh wyntres cyle wurdon adydde."
[000900 (33)],"    We rædað on bocum, ægðer ge on ðære ealdan æ, ge on þære niwan, þæt þa menn þe heora synna behreowsodon, þæt hi mid axum hi sylfe bestreowodon, and mid hæran hi gescyrddon to lice."
[001000 (37)],"    Nu do we þis lytle on ures lenctenes anginne, þæt we streowiað axan uppan ure heafda to geswutelunge þæt we sculon ure synna behreowsian, on ure lenctenlicum fæstene."
[001100 (41)],"    Sum ungerad mann wæs mid Ælfstane bisceope on Wiltunscire on hirede; se man nolde gan to ðam axum on þone wodnes dæg, swa swa oðre men dydon þe þa mæssan gesohton."
[001200 (44)],"    Þa bædon his geferan þæt he eode to þam mæssepreoste, and underfæncge þa gerynu þe hi underfengon."
[001300 (47)],"    He cwæð, ic nelle."
[001400 (47)],    Hi bædon þagit.
[001500 (48)],"    He cwæð þæt he nolde, and wealode mid wordum, and sæde þæt he wolde his wifes brucan on þam unalyfedum timan."
[001600 (50)],"    Hi leton þa swa, and hit gelamp þæt se gedwola rad on ðære wucan ymbe sum ærende, þa gestodon hine hundas hetelice swyðe, and he hine werode oþþæt his sceaft ætstod ætforan him, and þæt hors hine bær forð, swa þæt þæt spere him eode þurh ut, and he feoll cwelende."
[001700 (56)],"    He wearð ða bebyrged, and him læg onuppan fela byrðena eorðan binnon seofon nihton, þæs ðe he forsoc þa feawa axan."
[001800 (59)],"    On þære ylcan wucan com sum truð to þæs bisceopes hirede, se ne gymde nanes lenctenes fæstenes, ac eode him to kicenan, þa hwile ðe se bisceop mæssode, and began to etenne."
[001900 (62)],"    He feoll þa æt ðære forman snæde underbecc geswogen, and spaw blod; ac him gebyrede swa ðeah þæt feorh earfoðlice."
[002000 (65)],"    Us sæde eac oft Aþelwold, se halga bisceop þe nu wyrcð wundra ðurh God, þæt he cuðe anne mann mid Ælfege bisceope, se wolde drincan on lenctene þonne hine lyste."
[002100 (69)],    Þa sume dæg bæd he þone bisceop Ælfeh blætsian his ful.
[002200 (70)],"    He nolde, and se dysiga dranc butan bletsunge and eode him ut."
[002300 (72)],"    Man slætte þa ænne fearr feringa þærute, and se fear arn him togeanes, and hine ðyde þæt he his feorh forlet, and gebohte swa ðone untiman drenc."
[002400 (75)],"    Ælc þæra manna þe yt oððe drincð on untiman on þam halgan lenctene, oððe on rihtfæstendagum, wite he to soðan þæt his sawl sceal sarlice hit gebicgan, ðeah þe se lichama her lybbe gesund."
[002500 (79)],"    We sceolan gewilnian symle þæs ecean lifes, forþan þe on þam life syndon gode dagas, na swa þeah manega dagas ac an, se ne geendað næfre."
[002600 (82)],"    Þeah þe hwa wille her on life habban gode dagas, he ne mæg hi her findan þeah þe he sy welig forðan þe he bið oþþe untrum oððe hohfull, oþþe his frynd him ætfeallað oðð his feoh him ætbyrst."
[002700 (86)],"    Oððe sume oðer ungelimp on þysum life him becymð, and þærtoecean he him ondræt his deaðes symble."
[002800 (88)],"    Ne bið nan þyssera yfela on þam ecan life, ac bið se an goda dæg mid Gode sylfum, butan sorge and sare and ealra geswencednyssa, and ungeendod blis betwux eallum halgum."
[002900 (92)],"    Wel mæg gehwa witan þæt gif ahwær is myrcð and wuldor, þæt þær is unasecgendlic wuldor þær se wunað þe ealle ðincg gesceop, and God sylf hæfð gehaten eallum þam ðe hine lufiað þæt hi moten wunian on ðam ylcan wuldre mid him sylfum a butan ende."
[003000 (97)],"    Wite nu þæt God ne lihð næfre, and warna þæt þu him ne leoge; gif þu him lihst ne bepæcst þu na hine, ac þe sylfne swyþe wraðe."
[003100 (100)],"    Mænig welig man is on ðyssere worulde þe wolde mycelne scet and ungerim feos syllan wið þam, gif he hit gebicgan mihte, þæt he her for worulde lybban moste butan eallum geswyncum æfre ungeendod, and him ealle þincg gelumpon swa swa him sylfum gelicode, and he wære orsorh æfre ælces yfeles."
[003200 (106)],"    Ðeah þe hit swa beon mihte þæt he þas blisse begitan mihte þe ic nu foresæde, nære hit swa ðeah þe geliccre þære ecean myrhðe, þonne bið þam menn þe sit on cwearterne, wið þam menn þe færð frig geond land."
[003300 (110)],    Nu se rica mann ne mæg her habban þe ma þe ure ænig þa orsorgan and þa unateorigendlican blysse.
[003400 (112)],    Hwi nele he þonne oððe we gebycgan on þysum earmum life þa ecean myrhðe mid godum geearnungum and ælmysdædum?
[003500 (115)],    Git we magan secgan sume bysne be þysum.
[003600 (116)],    Gif man læt nu ænne þeof to slege hu wenst ðu?
[003700 (117)],"    Nolde he syllan ealle his æhta þeah þe he welig wære, wið þan þe he libban moste, gif man him þæs geðafian wolde?"
[003800 (119)],"    He ne mihte swaþeah æfre libban, þeah ðe he hine þa ut alysde, ac he hæfde fyrst ane feawa geara."
[003900 (122)],"    Bið nu micel ræd þam þe his sylfes recð, þæt he him gebycge þæt ece lif þe we embe spræcað."
[004000 (124)],"    Nu þencst ðu and cwiðst, hu mæg ic þæt ece lif gebycgan?"
[004100 (125)],"    Ic ðe secge, sele þe sylfne Gode, swa þæt þu lufige þa ðingc þe God lufað, and þa ðincg onscunie þe God onscunað."
[004200 (128)],    God ascunað leasunga and lufað soðfæstnysse.
[004300 (129)],"    Ne beo þu na leasbreda oþþe swicol, ac beo soðfæst and symle getrywe, forðan þe se trywleasa ne bið nanum hlaforde to hæbbenne ne eac ðæs untreowan god ne recð."
[004400 (133)],"    Hit bið swiðe langsum þæt we ealle godes beboda her nu eow gereccan, ac doð an ðincg; cepe gehwa þæt he his lif on unnyt ne aspende, ac leornige Godes beboda æt wisum lareowum and þa healde swa he selost mæge."
[004500 (138)],"    Gif he hwæt tobrece ongean Godes willan bete þæt georne, þonne bið he Godes mann and God him sylð tomedes þæt ece lif þe we ær embe spræcon."
[004600 (141)],"    Nu bið ælc mann gefullod on naman þære halgan þrynnysse, and he ne mot na beon eft gefullod, þæt ne sy forsewen þære halgan ðrynnysse toclypung, ac seo soðe behreowsung and dædbot mid geswicennyssum yfeles us aþwyhð eft fram his synnum, þe we æfter urum fulluhte gefremedon."
[004700 (145)],"    Se mildheorta God cwæð be eallum synfullum mannum twa word swiðe fremfulle,Declina a malo et fac bonum; þæt is buh fram yfele and do god."
[004800 (147)],"    Nis genoh þæt þu fram yfele buge, butan þu symle be þinre mæðe god gefremme."
[004900 (149)],"    Dædbot mid geswicennysse yfeles, and ælmysdæda, and halige gebedu, and geleafa, and hiht on Gode, and seo soðe lufu Godes and manna, gehælað and gelacniað ure synna, gif we þa læcedomas geornlice begað."
[005000 (152)],"    God cwæð þæt he nolde þæs synfullan deað, ac he wile swyðor þæt he gecyrre fram his synnum and libbe."
[005100 (153)],"    Eft cwæð se ælmihtiga God, Gif se arleasa and se synfulla wyrcð dædbote ealra his synna, and hylt mine beboda, and rihtwysnysse begæð, he lifað and ne swylt na yfelum deaðe, and ic ne gemune nanre his synna þe he gefremode."
[005200 (157)],"    Nis nan leahter swa healic þæt man ne mæg gebetan, gif he yfeles geswycð, and mid soðre behreowsunge his gyltas, be lareowa tæcinge behreowsað."
[005300 (159)],"    Se man þe wile his synna bewepan, and wið god gebetan þonne mot he geornlice warnian, þæt he æft þam yfelum dædum ne geedlæce."
[005400 (162)],"    Se man þe æfter his dædbote his manfullan dæda geedniwað, se gegremað God, swa þæt he bið þam hunde gelic þe spywð and eft ytt þæt þæt he ær aspaw."
[005500 (164)],"    Ne nan man ne sceal elcian þæt he his synna gebete, forðan þe God behet ælcum behreowsigendum his synna forgifnysse, ac he ne behet nanum elciendum gewis lif oþ mergen."
[005600 (167)],"    Ne sceamige nanum menn þæt he anum lareowe his gyltas cyðe, forðan þe se þe nele his synna on ðissere worulde andettan mid soðre behreowsunge, him sceal sceamian ætforan Gode ælmihtigum, and ætforan his engla werodum, and ætforan eallum mannum, and ætforan eallum deoflum æt ðam micclan dome þær we ealle gegaderode beoð."
[005700 (172)],"    Þær beoð cuðe ure ealra dæda eallum þam werodum, and seðe ne mæg for sceame his gyltas anum menn geandettan, him sceal þonne sceamian ætforan heofonwarum and eorðwarum and helwarum, and seo sceamu him bið endeleas."
[005800 (175)],"    Witodlice ne begit nan mann hys synna forgifnysse æt Gode, buton he hi sumum Godes menn geandette, and be his dome gebete."
[005900 (177)],"    Eft ne mot nan mann ne ne sceal secgan on hine sylfne þæs ðe he wyrcende næs, swa swa we on bocum rædað be sumum treowfæstum wife, þe wolde hire lif forlætan ærþan þe heo luge."
[006000 (180)],"    Hieronimus se halga lareow awrat on sumere stowe be ðam wife þus; He cwæð þæt sum wer wære þe his wif forsæde, swa þæt heo sceolde hi sceandlice forlicgan, and hi wurdon þa gebrohte buta to ðam deman, þæt unscyldige wif, and se foresæda cniht."
[006100 (185)],"    Hi wurdon þa beswungene and swyðlice getintregode, swa swa þa wæs gewunelic to witnigenne forligr."
[006200 (187)],"    Hi man clifrode þa mid isenum clawum, þæt hi sceoldan secgan hweðer hit soð wære."
[006300 (189)],"    Ða wolde se cniht his wite geendian mid sceortum deaðe, and forsæde hi buta."
[006400 (191)],"    Þa cwæð þæt anræde wif betwux þam anðræcum witum, Eala ðu Drihten Crist, þe ealle digle þincg wast, ðu þe eart modes smeagend and manna heortan, þu wast þæt ic ne wiðsace þæt ic sylf ne forfare, ac ic nelle secgan unsoð on me sylfe, þæt ic wið þe ne syngie, gif ic me sylfe forleoge."
[006500 (197)],"    Heo cwæð þa to ðam cnihte, eala þu forcuðost manna."
[006600 (198)],    Hwi woldest þu forsecgan unc unscildige swa?
[006700 (199)],"    Ic wylle eac sweltan na scyldig swaþeah, and ic ferige mid me forð unsceðþignysse, forðan þe nateshwon ne swylt se þe bið ofslagan to life."
[006800 (202)],"    Þa wundrode se dema þæs wifes anrædnysse, þæt heo nolde andettan on swa earfoþum witum, þæt se cniht sæde sona for yrhðe, and demde þæt hi man sceolde ofslean buta."
[006900 (206)],"    Þa arn þæt folc to ardlice for wafunge, and se cwellere sloh sona þone cniht þe hine sylfne forleah, þæt he læg heofodleas mid anum swencge, and hine siððan bewende to þam anrædan wife, wolde hi ofslean."
[007000 (211)],"    Heo let to slege and he sloh þa to mid eallum mægene, ac þæt swurd ne mihte buton þa hyde ceorfan, þeah þe he hetelice sloge."
[007100 (214)],    He wearð þa ofsceamod and sloh eft swiðe.
[007200 (215)],"    Þa ætstod þæt swurd and þone swuran ne hrepode, ac þam cwellere ætfeoll færlice his gold, þaþa he swa hetelice his handa cwehte."
[007300 (218)],"    Þæt wif him cwæð to, Cniht nim þin gold, þe læs þe hit þe losige þæt ðu lange beswunce."
[007400 (220)],"    Swa orsorh wæs þæt wif under þam wælhreowan cwellere, þæt heo locode his goldes þe hi belifian<vel><heafdian> wolde."
[007500 (222)],"    Þa sloh se cwellere git mid þam swurde hire to, ac seo halige þrynnys þæt swurd gelette, þæt hit wundian ne moste þæs wifes swuran."
[007600 (225)],"    Þa wolde he þurhþyn hi þwyres mid þam swurde, ac se ord bigde upp to þam hiltum, and ne dorste hi hreppan forðan þe heo næs dyrne forligr."
[007700 (228)],"    Þa cwæð eall seo meniu þe ðær mid stod ofwundrod, þæt se cwellere ne sceolde swencan hi na leng, and drifan hine aweg mid wæpne mid ealle."
[007800 (231)],"    God wolde þa git his wundra geswutelian þurh þæt anræde wif, and him gewearð þa eallum þæt man funde niwe swurd and niwne slagan þærto; forðan þe Crist wolde hi geedcucian of deaðe."
[007900 (235)],"    Heo wearð þa ofslagan, ac hire swura næs þurhslagen."
[008000 (236)],"    Heo wæs swaþeah dead and sona bebyrged, ac God hi eft arærde eaðelice of deaðe on þære ylcan nihte, and heo ansund lyfode on worulde siððan lange to wuldre þam ælmihtigan, se þe hyre unscæððignysse swa geswutelode mid wundrum."
[008100 (241)],"    Heo nolde seccgan unsoð and hi sylfe fordeman, forðan þe se leasa muð ofslihð þæs mannes sawle."
[008200 (243)],"    Nu ge habbað gehyred þæt ge forhelan ne sceolan eowre agenne synne ne eac secgan na mare þonne ge wyrcende wæron, þe ma þe þis wif dyde; forðan þe ælc hiwung is antsæte Gode."
[008300 (247)],"    Se cniht leah on hine sylfne and ofslagen wearð sona, swa eac Dauid cynincg het acwellan þone mann þe him sæde þæt he ofsloge Saul þone cynincg, and wolde mid þære leasunge licettan wið Dauid."
[008400 (251)],"    Dauid clypode þaða se cniht dead wæs, Nu ðu cwæde þæt þu acwealdest þone cynincg Saul, beo þin blod ofer þe and bufan þinum heafde."
[008500 (254)],"    Se man þe wile his synna andettan and gebetan, he sceal don þonne forgifnysse eallum þam mannum þe him ær abulgon, swa swa hit stent on þam paternostre, and swa swa Crist cwæð on his godspelle."
[008600 (257)],"    He cwæð, Buton ge forgifan þam mannum þe wið eow agyltað mid inwerdre heortan, nele se heofonlica fæder eow forgifan eowre gyltas."
[008700 (261)],    Ælc Cristen man sceal cunnan his paternoster and his credan.
[008800 (262)],"    Mid þam paternostre he sceal hine gebiddan, and mid þam credan he sceal his geleafan getrymman."
[008900 (264)],"    Se lareow sceal secgan þam læwedum mannum þæt andgyt to þam paternostre and to ðam credan, þæt hi witon hwæs hi biddað æt Gode, and hu hi sceolon on God gelyfan."
[009000 (268)],"    We sceolan beon þeonde symble on godnysse, and elce dæg geeacnian us þa ecean speda þa hwile þe we moton, forðan þe we ne magon æfter ure geendunge aht don to gode, ac þær we habbað edlean þæs ðe we geearnodon her."
[009100 (273)],"    Ne sceal nan mann wenan ne on his mode þencan þæt he hæbbe gefremod fela to gode, and ne þurfe na mare þyllices began; forðan þe he forlyst þæt lytle þæt he ær dyde, gif he wenð þæt he ne ðurfe þanon forð wyrcan nan þincg to gode, swylce he to god sy."
[009200 (279)],"    Fela halige menn fram frymðe middaneardes wæron beforan us wundorlice geþogene, þam we nu endemenn geefenlæcan ne magon, ne ða þing gefyllan þe hi gefremodon on life; forði we sceolan habban huru eadmodnysse."
[009300 (284)],"    Eft is us to smeagenne hu se ælmihtiga Crist his eadmodnysse cydde, þaða he to cwale sealde hine sylfne for us, and swa ure synna ætbræd."
[009400 (287)],"    Hu mæg nu manna eadmodnys beon mycel geþuht, togeanes his eadmodnysse þe ælmihtig God is."
[009500 (289)],"    We sædon nu þis spel, forðan þe her bið læs manna on wodnes dæg, ðonne nu to dæg beoð, and eow gebyrað þæt ge beon gescrifene on ðissere wucan, oððe huru on ðære oðre."
[009600 (293)],"    Sy him a wuldor ðe leofað and rixað on ecnysse, ece drihten; AMen."
