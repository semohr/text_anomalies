id,text
[000100 (1)],UIIII. KALENDAS MAI. NATALE SANCTI GEORGII MARTYRIS.
[000200 (1)],    Gedwolmen awriton gedwyld on heora bocum be ðam halgan were ðe is gehaten Georius.
[000300 (3)],"    Nu wille we eow secgan þæt soð is be ðam, þæt heora gedwyld ne derige digellice ænigum."
[000400 (5)],"    Se halga georius wæs on hæþenum dagum rice ealdorman under ðam reþan casere þe wæs Datianus geciged, on ðære scire Cappadocia."
[000500 (8)],"    Þa het Datianus ða hæðenan gegaderian to his deofolgildum his Drihtne on teonan, and mid manegum ðeowracum þæt mancynn geegsode, þæt hi heora lac geoffrodon þam leasum godum mid him."
[000600 (12)],"    Þa geseah se halga wer þæra hæðenra gedwyld hu hi ðam deoflum onsægdon and heora Drihten forsawon, ða aspende he his feoh unforh on ælmyssum hafenleasum mannum þam hælende to lofe, and wearð þurh Crist gebyld, and cwæð to ðam casere,Omnes dii gentium demonia, dominus autem caelos fecit;Ealle þæra hæðenra godas synd gramlice deofla, and ure Drihten soðlice geworhte heofonas."
[000700 (20)],"    Þine godas, casere, syndon gyldene and sylfrene, stænene and treowene, getreowleasera manna handgeweorc, and ge him weardas settað þe hi bewaciað wið þeofas."
[000800 (23)],"    Hwæt þa Datianus deofollice geyrsode ongean ðone halgan wer, and het hine secgan of hwilcere byrig he wære oððe hwæt his nama wære."
[000900 (26)],"    Þa andwyrde Georius ðam arleasan and cwæð, Ic eom soðlice Cristen and ic Criste þeowige."
[001000 (28)],"    Georius ic eom gehaten, and ic hæbbe ealdordom on minum earde, ðe is gehaten Cappadocia, and me bet licað to forlætenne nu þisne hwilwendlican wurðmynt, and þæs wuldorfullan Godes cynedome gehyrsumian on haligre drohtnunge."
[001100 (33)],"    Þa cwæð Datianus, þu dwelast, Geori, genealæc nu ærest and geoffra þine lac þam unoferswiðendum Apolline, seðe soþlice mæg þinre nytennysse gemiltsian, and to his manrædene gebigan."
[001200 (37)],"    Georius þa befran þone feondlican casere, hwæðer is to lufigenne, oððe hwam lac to offrigenne, ðam Hælende Criste ealra woruldra alysend oþþe Apolline ealra deofla ealdre?"
[001300 (41)],"    Hwæt ða Datianus mid deofollicum graman het ðone halgan wer on hencgene ahæbban, and mid isenum clawum clifrian his lima, and ontendan blysan æt bam his sidum."
[001400 (45)],    Het hine þa siððan of ðære ceastre alædan and mid swinglum þreagen and mid sealte gnidan; ac se halga wer wunode ungederod.
[001500 (48)],"    Þa het se casere hine on cwearterne don, and het geaxian ofer eall sumne æltæwne dry."
[001600 (50)],"    Þa geaxode þæt Athanasius se dry, and com to ðam casere, and hine caflice befran, hwi hete ðu me feccan þus færlice to þe?"
[001700 (53)],"    Datianus andwyrde Athanasie ðus, Miht þu adwæscan þæra Cristenra drycræft?"
[001800 (55)],"    Þa andwyrde se dry Datiane ðus, Hat cuman to me þone Cristenan mann, and beo ic scyldig gif ic his scyncræft ne mæg mid ealle adwæscan mid minum drycræfte."
[001900 (59)],"    Þa fægnode Datianus þæt he funde swylcne dry, and het of cwearterne lædan ðone godes cempan, and cwæð to ðam halgan mid hetelicum mode, For ðe, geori, ic begeat þisne dry; oferswyð his drycræft oððe he þe oferswyðe, oððe he fordo þe oððe þu fordo hine."
[002000 (65)],"    Georius ða beheold þone hæðenan dry, and cwæð þæt he gesawe Cristes gife on him."
[002100 (67)],"    Athanasius ða ardlice genam ænne mycelne bollan mid bealuwe afylled, and deoflum betæhte ðone drenc ealne, and sealde him drincan ac hit him ne derode."
[002200 (71)],"    Þa cwæð eft se dry, Git ic do an þincg, and gif him þæt ne derað, Ic buge to Criste."
[002300 (73)],"    He genam ða ane cuppan mid cwealmberum drence, and clypode swyðe to sweartum deoflum, and to ðam fyrmestum deoflum, and to ðam ful strangum, and on heora naman begol þone gramlican drenc, sealde ða drincan þam Drihtnes halgan; ac him naht ne derode se deofollica wæta."
[002400 (79)],"    Ða geseah se dry þæt he him derian ne mihte, and feol to his fotum fulluhtes biddende; and se halga Georius hine sona gefullode."
[002500 (82)],"    Hwæt ða Datianus deoflice wearð gram, and het geniman þone dry þe þær gelyfde on God, and lædan of ðære byrig and beheafdian sona."
[002600 (85)],"    Eft on þam oþrum dæge het se arleasa casere gebindan Georium on anum bradum hweowle, and twa scearpe swurd settan him togeanes, and swa up ateon and underbæc sceofan."
[002700 (89)],"    Þa gebæd Georius hine bealdlice to Gode,Deus in adiutorium meum intende; domine, ad adiuuandum me festina; God beseoh ðu on minum fultume, drihten, efst þu nu me to fultumigenne, and he wearð þa gebroht mid þysum gebæde on þam hweowle."
[002800 (93)],"    Þa tyrndon þa hæðenan hetelice þæt hweowl, ac hit sona tobærst and beah to eorðan, and se halga wer wunode ungederod."
[002900 (96)],"    Datianus þa dreorig wearð on mode, and swor ðurh ða sunnan, and ðurh ealle his godas, þæt he mid mislicum witum hine wolde fordon."
[003000 (99)],"    Ða cwæð se eadiga Georius him to, þine ðeowracan synd hwilwendlice, ac ic ne forhtige for ðinum gebeote, þu hæfst minne lichaman on ðinum anwealde, ac ðu næfst swa þeah mine sawle, ac God."
[003100 (104)],"    Þa het se casere his cwelleras feccan ænne ærene hwer, and hine ealne afyllan mid weallendum leade, and lecgan Georium innon ðone hwær, þaða he hattost wæs."
[003200 (108)],"    Þa ahof se halga to heofonum his eagan, his Drihten biddende and bealdlice cweðende, Ic gange into þe on mines Drihtnes naman, and ic hopige on Drihten þæt he me ungederodne of ðisum weallendum hwere wylle nu ahreddan, þam is lof and wuldor geond ealle woruld."
[003300 (114)],"    And he bletsode þæt lead and læg him onuppan, and þæt lead wearð acolod þurh Godes mihte, and Georius sæt gesund on ðam hwere."
[003400 (117)],"    Ða cwæð se casere to þam Cristes þegene, Nast þu, la Geori, þæt ure Godas swincað mid þe, and git hi synd geþyldige þæt hi þe miltsion."
[003500 (120)],"    Nu lære ic ðe swa swa leofne sunu, þæt ðu þæra cristenra lare forlæte mid ealle, and to minum ræde hraðe gebuge, swa þæt ðu offrige þam arwurðan Appolline, and þu mycelne wurðmynt miht swa begitan."
[003600 (125)],"    Þa se halga martyr mid ðam halgan gaste afylled, smearcode mid muðe and to ðam manfullan cwæð, Us gedafenað to offrigenne þam undeadlicum Gode."
[003700 (128)],"    Æfter ðisum bebead se ablenda Datianus þæt mann his deadan godas deorwurðlice frætewode, and þæt deofles templ mid deorwurðan seolfre; and het þider lædan þone geleaffullan martyr, wende þæt he wolde wurðian his godas, and his lac geoffrian ðam lifleasum godum."
[003800 (134)],"    Hwæt ða Georius to eorðan abeah þus biddende his Drihten gebigedum cneowum, Gehyr nu, God ælmihtig, þines ðeowan bene, and þas earman anlicnyssa mid ealle fordo, swa swa wex formylt for hatan fyre, þæt menn ðe oncnawan and on ðe gelyfan, þæt þu eart ana God, ælmihtig scyppend."
[003900 (141)],"    Æfter ðisum gebede bærst ut of heofonum swyðe færlic fyr, and forbernde þæt templ, and ealle ða godas grundlunga suncon into þære eorðan, and ne æteowdon siððan."
[004000 (145)],"    Eac swylce þa sacerdas suncon forð mid, and sume ða hæðenan þe þær gehende stodon; and Georius axode þone arleasan casere, On hwilcum godum tihst þu us to gelyfenne?"
[004100 (149)],"    Hu magon hi ahreddan ðe fram frecednyssum, þonne hi ne mihton hi sylfe ahreddan?"
[004200 (151)],"    Hwæt ða Datianus gedihte þisne cwyde, and het ðus acwellan þone Godes cempan, Nimað þisne scyldigan þe mid scincræfte towende ure arwurðan godas mid ealle to duste, and dragað hine niwelne his neb to eorðan geond ealle ðas stræt and stænene wegas, and ofsleað hine syþþan mid swurdes ecge."
[004300 (158)],"    Þa tugon þa hæðenan þone halgan wer swa Datianus him gediht hæfde, oðþæt hi comon to ðære cwealmstowe, and se martyr bæd þæt he hine gebiddan moste to ðam ælmihtigan Gode and his gast betæcan."
[004400 (163)],"    He þancode ða Gode eallra his godnyssa, þæt he hine gescylde wið þone swicolan deofol, and him sige forgeaf þurh soðne geleafan."
[004500 (166)],"    He gebæd eac swylce for eall Cristen folc, and þæt God forgeafe þære eorðan renas, for þan ðe se hæða þa hynde ða eorðan."
[004600 (169)],"    Æfter ðisum gebæde he bletsode hine sylfne, and bæd his slagan þæt he hine sloge."
[004700 (171)],"    Mid þam ðe he acweald wæs, ða comon þyder sona his agene landleode geleofede on God, and gelæhton his lic and læddan to þære byrig þe he on ðrowode, and hine ðær bebyrigdon mid mycelre arwurðnysse, þam ælmihtigan to lofe."
[004800 (176)],"    Þa asende Drihten renscuras, and þa eorðan gewæterode þe ær wæs forburnen, swa swa Georius bæd ærðan þe he abuge to slege."
[004900 (179)],"    Hwæt ða Datianus wearð færlice ofslagen mid heofonlicum fyre, and his geferan samod, þa ða he hamwerd wæs mid his heah þegenum, and he becom to helle ærðan þe to his huse; and se halga Georius siðode to Criste, mid ðam he a wunað on wuldre; Amen."
