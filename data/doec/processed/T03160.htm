id,text
[000100 (1)],UII. KALENDAS MAI. PASSIO SANCTI MARCI EUANGELISTE.
[000200 (1)],"    Marcus se godspellere be Godes dihte gefor to AEgipta lande and ðær lærde þæt folc, and to fulluhte gebigde fram þam fulan hæþenscype."
[000300 (4)],"    He ferde þa geond eall ðæt aegiptisce land sawende Godes sæd, and ða seocan gehælde."
[000400 (6)],"    Hreoflige he geclænsode fram ðære unclænan coðe, wode he gehælde and on witte gebrohte, and adræfde þa deofla þe derodon mannum."
[000500 (9)],"    Þa gelyfdon ða hæðenan on ðone soðan Hælend and wurdon gefullode, and towurpon heora deofolgild."
[000600 (11)],"    He wearð þa æt nextan geneosod þurh God, and se halga gast het hine faran to Alexandrian byrig, and bodian geleafan."
[000700 (14)],    Seo burh is mærost mid Egyptiscum mancynne.
[000800 (15)],"    Hwæt þa se godspellere gegrette his gebroðra, and sæde þæt se Hælend hine hete faran to Alexandrian byrig, and bodian geleafan."
[000900 (18)],"    Hi þa sona eoden to scipe mid him, and bædon God georne þæt he his weg gewissode."
[001000 (20)],"    He ferde ða on scipe, oð þæt he gesundful becom to Alexandrian byrig, and bodode ðær geleafan, and fela wundra worhte and ðær wunode lange."
[001100 (23)],"    Sum sutere siwode þæs halgan weres sceos, and ðurhþide his hand hetelice swyþe, ac se halga wer hine gehælde sona, and to fulluhte gebigde and fela oðre mid him."
[001200 (27)],"    Anianus wæs gehaten se ylca sutere, and he geþeah swa for gode, þæt se godspellere hine gesette þam folce to bisceope þære burhscire."
[001300 (30)],"    He gehadode eac þa ðry messepreostas, and seofon diaconas and endleofan clericas."
[001400 (32)],"    Þa syrwdon ða hæðenan and hine beswican woldon, forþan þe he awende heora gewunelican ðeawas, and heora goda offrunga mid ealle adwæscte."
[001500 (35)],"    Þa ferde se godspellere fram ðære byrig, to ðam geleaffullum ðe he ær lærde, and ðær þurhwunode wel twa gear mid him, and getrymede ða gebroðra ðe he ær to Gode gebigde and þær bisceopas gehadode, and halige preostas, and ferde eft ongean to Alexandrian byrig, and gemette þær fela gemenigfealde on geleafan, and on Godes gife ðeonde and he ðæs þancode Gode."
[001600 (43)],"    Hi hæfdon eac aræred on hrædincge ane cyrcan, and weox se geleafa, and Godes wuldor scean."
[001700 (45)],"    Þa worhte Marcus myccle wundra, he gehælde untrume on ðæs Hælendes naman, blinde and deafe, and bodode geleafan, and ða hæðenan cepton hu hi hine acwealdon."
[001800 (49)],"    Þa com seo halige eastertid, and þa hæðenan cepton hwær se godspellere mæssode, and mærsode his Drihten þe on ðam ylcan dæge of deaðe aras, and urnon endemes to and hine gelæhton."
[001900 (53)],"    Becnytton ða his swuran sona mid rape, and tugon geond ða stræt, swa þæt þa stanas wæron mid his blode begotene, and mid his flæsce begleddode, and se halga Marcus micclum þancode þam Hælende Criste þæt he for hine þrowode."
[002000 (58)],"    Þa siððan on æfentiman hi setton hine on cweartern, oð þæt hi beðohton hu hi hine acwealdon."
[002100 (60)],"    Efne þa on middere nihte wearð mycel eorðstyrung, and Godes encgel fleah færlice to þam cwearterne, and awræhte þone godspellere, and ðas word him sæde, þu Godes þeowa, þin nama is awriten on ðære liflican bec and ðin gemynd ne ateorað; and ðu eart gefera ðære upplican mihte, þær ðu a lyfast, and þin gast bið on heofonum, and þin rest ne losað næfre on worulde."
[002200 (68)],"    Þa astrehte se halga his handa and cwæð, Ic ðancie ðe, Drihten, þæt ðu me ne forlete, ac gemundest min mid þinum halgum."
[002300 (71)],"    Ic bidde þe nu, Hælend Crist, onfoh mine sawle on sibbe, and ne geðafa þu þæt ic beo fram ðe ascired."
[002400 (73)],"    Mid þam ðe he þis cwæð, þa com Crist sylf him to, on þære ylcan gelicnysse þe he leofode on worulde, and hine mid sibbe gegrette, and sæde him þas word,Pax tibi Marce, noster euangelista; Sy þe syb Marce, ure godspellere."
[002500 (78)],"    And Marcus him cwæð to, Min Drihten Hælend; and se hælend siðode sona to heofonum."
[002600 (80)],"    Hwæt þa on ærnemerigen comon ða arleasan hæðenan, and becnytton his swuran eft sona mid rape, and drogon hine eft swa swa hi ær dydon, huxlice sprecende be ðam halgan were; and se eadige Marcus mycclum þæs ðancode þam Hælende Criste, and cwæð þis gebæd,In manus tuas, domine, commendo spiritum meumOn þine handa, Drihten, ic betæce minne gast."
[002700 (88)],"    And he gewat mid þam worde of worulde to Gode, mid ðam he a blyssað butan earfoðnyssum."
[002800 (90)],"    Þa woldon þa hæðenan his lic forbernan and worhten mycel ad, ac hit wearð adwæsced, swa þæt God asende swyðe mycel ren ofer ealne þone dæg mid egeslicum ðunore, swa þæt manega hus hetelice feollon, and eac manega menn mid ðam þunore swulton, and þa oðre flugon mid fyrhte fornumene."
[002900 (97)],"    Comon þa syððan sona þa Cristenan, eawfæste weras and hi aweg feredon þæs godspelleres lic, and ledon on anre þryh, and mid arwurðnysse bebyrigdon, mid gebedum þancigende, þæt hi swilcne halgan mid him habban moston, him to mundboran, to þam ælmihtigan Gode, þam sy wuldor and lof a to worulde."
[003000 (103)],    AMEN.
[003100 (103)],ITEM ALIA.
[003200 (104)],    We habbaþ nu gesæd sceortlice on ðysum gewryte hu se halga Marcus wæs gemartyrod.
[003300 (106)],"    Nu wylle we eow secgan hu se halga Hieronimus be ðam feower godspellerum, ðe Gode gecorene synd awrat on ðære forespræce þaða he awende Cristesboc of Ebreiscum gereorde, and sume of Greciscum, to lædenspræce on þære ðe we leorniað."
[003400 (111)],"    He cwæð þæt Lucas sæde, swa swa hit ful soð is, þæt manega menn ongunnon godspel to writenne butan þam halgan gaste and þæs hælendes wissunge, and be heora gewille sædon swa swa him geþuhte, and þam gelamp seo awyrigung þe se witega cwæð, Wa þam þe witegað be heora agenre heortan, and farað æfter heora gaste, and cwæðaþ þæt hit God sæde þæt þæt hi secgað and God hi ne sende."
[003500 (119)],"    Be swilcum cwæð se hælend eac on sumere stowe, Warniað eow georne wið lease witegan, þa ðe cumað to eow on sceape gelicnysse, and hi synd wiþinnan reafigende wulfas."
[003600 (123)],"    Ac seo geleaffulle gelaðung þe is gelogod on Criste, and on him gefæstnod, swa swa on fæstum stane, ne underfehð þa gesetnyssa þe swilce gedwolan ðurh hi sylfe gesetton buton soðfæstnysse."
[003700 (127)],"    Se forma godspellere <is>, þe gode gecoren wæs, Matheus gehaten, þone se hælend geceas of woruldlicum tollere to gastlicum godspellere, and he wæs an ðæra twelfa Godes ðegna, þe awrat on Ebreisc ærest þa godspel, þe on ðæra forman bec beoð geendebyrde."
[003800 (133)],"    He awrat hi on Ebreisc þam Ebreiscum mannum ðe on Iudea lande gelyfdon on Criste, and wolde mid ðam gewrite þe hi wæron on afedde heora geleafan getrymman, forðan þe he lufode hi, and he sceolde ða faran to fyrlenum lande to hæþenum leodum hi to lærenne."
[003900 (139)],"    Þa wolde he on ær his agenre leode þæt godspell awritan, ærðam þe he gewende him fram."
[004000 (141)],"    Se oðer godspellere is Marcus, þe wæs mid þam apostole Petre getogen on lare, and to geleafan gebiged."
[004100 (143)],"    Petrus wæs his godfæder and hine gode gestrynde, and he swa lange folgode his fulluhtfædere Petre, oð þæt he gesette mid soðum geleafan þa oðre Cristesboc on Italia lande."
[004200 (147)],"    Ne geseah he Crist on life, ac he leornode swaðeah of Petres bodunge hu he ða boc gesette, and Petrus hi sceawode and sealde to rædenne."
[004300 (150)],"    Se ðridda godspellere is Lucas, se wæs læce on worulde, and wunode mid ðam apostolum and mid Paule syððan, þeowigende þam ælmihtigan butan ælcum leahtre, on clænum life æfre buton wife, mid Godes gaste afylled; and he ða godspel awrat and wislice geendebyrde, andactus apostolorumeac he gesette."
[004400 (156)],"    He awrat his godspell on Achaian lande, and gewat to Gode mid ðam halgan gaste afylled, ða þa he wæs on ylde feower and hundeahtatig geara."
[004500 (159)],"    Se feorða godspellere is Iohannes Cristes moddrian sunu, se wæs Criste swa leof þæt he hlynode uppan his breoste, on ðam þe wæs behyd se heofonlica wisdom, swylce he of ðam drunce þa deopan lare, þe he siððan awrat on wundorlicor gesetnyssa, swa þæt he oferstah ealle gesceafta, and þa word geopenade þe englas ne dorston."
[004600 (166)],"    He wæs ærest gecoren eallra þæra godspellera, ac he is forði se feorða forþan þe he sette þa feorðan boc, æfterðam þe ða oðre geendebyrde wæron, and wide geond þa woruld awritene wæron."
[004700 (170)],"    On asia he wæs þa he awrat þa boc, and he leofode lange on life æfter Criste, oð þæt þa oðre apostolas geendoden heora lif, and sigefæste ferdon to ðan soþan life."
[004800 (174)],"    Ðas feower godspelleras syndon Gode gecorene, and hi ealne middaneard mid heora lare onlihton, swa swa þa feower ean ðe yrnað of neorxnewange ealne þisne embhwyrft endemes wæteriað; and ðas feower godspelleras God geswutelode gefyrn, on ðære ealdan æ Ezechihele þam witegan."
[004900 (180)],"    He geseah on his gesihðe swylce feower nytenu; An þæra feower nytena wæs gesewen swilce mannes ansyn, þæt oðer wæs lic anre leon hiwe, and þæt þridde stod anum styrce gelic, and þæt feorðe wæs fagum earne gelic."
[005000 (185)],"    Þes mannes gelicnyss belimpð to mathee, forðan þe he ongan his godspell be Cristes menniscnysse."
[005100 (187)],"    Se leo belimpð, swa swa þa geleaffullan secgaþ, to Marces gelicnysse, forðan þe he hlud swege clypode, swa swa leo grimmeteð gredig on westene,Uox clamantis in deserto, parate uiam domini rectas facite semitas eius;Clypiende stemn on westene, gearciað godes weg, doð rihte his paðas."
[005200 (192)],"    Þæs celfes gelicnyss belimpð to Lucan, forðan þe he ongan his godspell, swa swa God him gedihte, fram ðam sacerde þe Zacharias hatte, forðan þe man offrode on ða ealdan wisan cealf for ðæne sacerd, and ofsloh æt ðam weofode."
[005300 (197)],"    Þæs earnes gelicnys belimpð to Iohanne, forðan þe se earn flyhð ealra fugela ufemest, and mæg swyðost starian on þære sunnan leoman."
[005400 (200)],"    Swa dyde Iohannes se drihtwurða writere; he fleah feor upp, swylce mid earnes fyðerum, and beheold gleawlice hu he be Gode mihte mærlicost writan."
[005500 (203)],"    Se foresæda witega sæde on his gesihðe þæt þæra feower nytena fet wæron rihte, and hi eodon æfre æfter ðam gaste, and hæfdon eagan him on ælce healfe."
[005600 (207)],"    Þus is on ðære ealdan æ awriten be ðam godspellerum, and eft on ðære niwan gecyðnysse æfter Cristes menniscnysse."
[005700 (209)],"    Apocalypsis seo boc be ðis ylcum segð þæt Iohannes gesawe þa foresædan nytenu, on þam ylcan hiwe þe we ær sædon, and hi sungon þisne sang mid singalum dreame,Sanctus, Sanctus, Sanctus, dominus deus omnipotens, qui erat, et qui est, et qui uenturus est; Halig, halig, halig, Drihten God ælmihtig, seðe wæs, and seðe nu is, and seðe towerd is."
[005800 (215)],"    Se halga sang geswutelað þa halgan þrynnysse on anre godcundnysse æfre wunigende, seo ðe æfre wæs, and eac nu wunað, and æfre is towerd butan ateorunge."
[005900 (219)],"    Nu we habbað gesæd on ðisre sceortnysse, hu God geswutelode þa soðfæstan godspelleras on þære ealdan æ, and eac on þære niwan; and þas feower ana syndon to underfonne on geleaffulre gelaðunge, and forlætan þa oðre þe lease gesetnysse gesetton ðurh hi sylfe, na þurh þone halgan gast, ne ðurh ðæs Hælendes gecorennysse."
[006000 (226)],    We geendiað þus ðas gesetnysse her.
