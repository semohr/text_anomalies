id,text
[000100 (1)],SERMO IN LAETANIA MAIORE DE AUGURIIS.
[000200 (1)],"    Se apostol Paulus, ealra ðeoda lareow, manode ða Cristenan þe he sylf ær to geleafan gebigde on anum pistole, þæt is ærendgewrit, ðus cweðende,Fratres, Spiritu ambulate, et desideria carnis non perficietis, et cetera; Mine gebroðra, farað on gaste, þæt is on gastlicre drohtnunga, and ne gefremme ge eowres flæsces lustas."
[000300 (6)],"    Þæt flæsc soðlice gewinð ongean ðone gast, and se gast ongean þæt flæsc."
[000400 (7)],"    Þas ðincg soðlice, ðæt is se lichama and seo sawl winnað him betweonan."
[000500 (8)],"    Ac seo sawl is ðæs flæsces hlæfdige, and hire gedafnað þæt heo simle gewylde ða wylne, þæt is þæt flæsc, to hyre hæsum."
[000600 (10)],"    Þwyrlice færð æt ðam huse þær seo wyln bið þære hlæfdian wissigend, and seo hlæfdige bið þære wylne underðeodd; swa bið eac þæs mannes lif on hinder gefadod, gif þæt flæsc þe is brosnigendlic and deadlic sceal gewyldan þone gast, ðe is ece and unateorigendlic, to his fracodum lustum ðe hi buta fordoð, and to ecum tintregum gebringað."
[000700 (15)],"    Se apostol cwæð, Gif ge beoð þurh ðone gast gelædde, ðonne ne synd ge na under æ."
[000800 (17)],"    He cwæð on oðre stowe, Nis nan æ rihtwisum menn gesett, ac unrihtwisum and na underþeoddum, arleasum and forscyldegodum; forðan þe seo æ, þæt is se rihtwise steor ne gegret þone rihtwisan mid nanum yfele, ac heo gewitnað þa unrihtwisan be heora gewyrhtum."
[000900 (21)],"    Se rihtwisa soðlice ne þearf him ondrædan þa stiðan steora þe Godes æ tæcð, gif he him sylfum styrð fram eallum stuntnyssum."
[001000 (23)],"    Paulus cwæð, swutele synd þæs flæsces weorc, þæt is forligr and unclænnyss, estfulnyss oððe galnyss, hæðengild oððe unlybban, feondræden and geflit, anda and yrre, sacu and twirædnyss, dwollic lar and nið, mansliht and druncennyss, oferfyll and oðre ðyllice, þe ic fore eow secge swa swa ic fore <sæde>; forðan þa ðe ðyllice weorc wyrcað, ne begitað hi Godes rice."
[001100 (29)],"    Gehwa mot yfeles geswican and gebetan, ac gif he ðurhwunað on yfelnysse and forsihð his scyppendes beboda and deofla gecwemð, þonne sceal he unðances on ecnysse ðrowian, on ðam unadwæscendlicum fyre, betwux ðam wyrrestan wurmcynne, þe næfre ne bið adyd, ac ceowað symle þæra arleasra lichama on ðam hellican lige."
[001200 (34)],"    Eft cwæð se apostol on oðrum pistole,Fratres, Nolite errare; Neque fornicarii, Neque idolis seruientes, Neque adulteri, Neque molles, Neque fures, Neque auari, Neque ebriosi, Neque maledici, Neque rapaces, regnum die Non possidebunt; Mine gebroðra nelle ge dwelian, naðor ne unrihthæmeras, ne ða ðe hæðengildum þeowiað, ne ða þe oðre manna wif habbað, ne ða hnescan < [[../images/lbar.gif]]> <wacmod>, þæt synd þa ðe nane stiðnysse nabbað ongean leahtras, Ne ðeofas, ne gytseras, ne drinceras þæt synd þa ðe druncennysse lufiað, ne wyrgendras þæra muð bið symle mid geættrode wyrigunge afylled, ne reaferas, nabbað hi næfre Godes rice."
[001300 (44)],"    He cwæð þa git eft forð to þam folce ðus, þis ge wæron ac ge synd nu afeormode, ac ge synd gehalgode, ac ge synd gerihtwisode on Drihtnes naman ures Hælendes Cristes, and on gaste ures Godes."
[001400 (47)],"    Deofolgild bið þæt man his drihten forlæte, and his Cristendom, and to deofollicum hæðenscype gebuge, bysmrigende his scyppend."
[001500 (49)],"    Oðer deofolgild is derigendlic þære sawle, ðonne se man forsihð his scyppendes beboda, and þa sceandlican leahtras begæð þe se sceocca hine lærð."
[001600 (52)],"    Þæs gastes wæstmas synd þa godan ðeowas, þæt se man lufige þone lifigendan God, and hæbbe ða soðan lufe symle on his mode, and ða gastlican blysse, and beo gesibsum, geðyldig and ðolmod, and on ðeawum hæbbe godnysse and glæd mod and manðwærnysse, geleafan and gemetfæstnysse and modes clænnysse, and forhæfednysse butan higeleaste."
[001700 (60)],"    Nis nan æ wiðerræde þus geworhtum mannum, ac ða þe Cristes synd cwylmiað heora flæsc, swa þæt hi nellað onbugan ðam bysmorfullum leahtrum, ne ðam yfelum gewilnungum, ac winnað him togeanes oð þæt hi sigefæste siðiað to Criste, and to ðam ecan wuldre for ðam sceortan gewinne, and hi blyssiað on ecnysse bliðe mid Criste."
[001800 (67)],"    Agustinus se snotera bisceop sæde eac on sumere bec, Mine gebroðra þa leofestan, gelome ic eow warnode, and mid fæderlicre carfulnysse, ic eow cuðlice manode þæt ge andsætan wiglunge þe unwise men healdað, mid ealle forlætan swa swa geleaffulle men, forðan butan ic eow warnige, and þone wol eow forbeode, ic sceal agyldan gescead þam soðfæstan deman minre gymeleaste, and mid eow beon fordemed."
[001900 (75)],"    Nu alyse ic me sylfne wið God, and mid lufe eow forbeode, þæt eower nan ne axie þurh ænigne wiccecræft be ænigum ðinge oððe be ænigre untrumnysse, ne galdras ne sece to gremigenne his scyppend; forðan se ðe þys deð, se forlysð his Cristendom, and bið þam hæðenum gelic þe hleotað be him sylfum mid ðæs deofles cræfte þe hi fordeð on ecnysse; and butan he ælmyssan and mycele dædbote his scyppende geoffrige, æfre he bið forloren."
[002000 (84)],"    Hleotan man mot mid geleafan swa þeah on woruldðingum butan wiccecræfte, þæt him deme seota, gif hi hwæt dælan willað; þis nis nan wiglung, ac bið wissung foroft."
[002100 (88)],"    Eall swa gelice se ðe gelyfð wiglungum oððe be fugelum oððe be fnorum oððe be horsum oððe be hundum, ne bið he na Cristen, ac bið forcuð wiðersaca."
[002200 (92)],"    Ne sceal nan man cepan be dagum on hwilcum dæge he fare, oððe on hwylcum he gecyrre, forðan þe God gesceop ealle ða seofan dagas, þe yrnað on þære wucan oð þysre worulde geendunge."
[002300 (96)],"    Ac seðe hwider faran wille, singe his paternoster, and credan, gif he cunne and clypige to his Dryhten, and bletsige hine sylfne, and siðige orsorh þurh godes gescyldnysse, butan ðæra sceoccena wiglunga."
[002400 (100)],"    Us sceamað to secgenne ealle ða sceandlican wiglunga, þe ge dwæsmenn drifað ðurh deofles lare, oððe on wifunge oððe on wadunge oððe on brywlace oððe gif man hwæs bitt þonne hi hwæt onginnað, oþþe him hwæt bið acenned."
[002500 (105)],"    Ac wite ge to soðan, þæt se sceocca eow lærð þyllice scincræftas þæt he eowre sawla hæbbe ðonne ge gelyfað his leasbrædnysse."
[002600 (108)],    Nu cwyð sum wiglere þæt wiccan oft secgað swa swa hit agæð mid soðum ðincge.
[002700 (110)],"    Nu secge we to soðan þæt se ungesewenlica deofol þe flyhð geond þas woruld, and fela ðincg gesihð, geswutelað þæra wiccan hwæt heo secge mannum, þæt þa beon fordone þe ðæne drycræft secað."
[002800 (114)],"    Fela sædon þa drymen þurh deofles cræft, Iamnes and mambres, swa swa Moyses awrat, and hi pharao forlærdon mid heora lotwrencum, oððæt he adranc on ðære deopan sæ."
[002900 (118)],"    Eall swa eac Symon se swicola dry, swa lange he wan wið Petre, oð þæt he wearð afylled, ða þa he wolde fleon to heofonum, þæt he on feower tobærst and swa ferde wælhreow mid wite to helle."
[003000 (122)],"    Fela oðre forferdon þe folgodon drycræfte, swa swa we on bocum rædað, ac heora racu is langsum."
[003100 (124)],"    Ne sceal se Cristena befrinan þa fulan wiccan be his gesundfulnysse, þeahðe heo secgan cunne sum ðincg þurh deofol, forðan þe hit bið derigendlic, and eall hit bið ættrig þæt him of cymð, and ealle his folgeras forfarað on ende."
[003200 (129)],"    Sume men synd swa ablende, þæt hi bringað heora lac to eorðfæstum stane, and eac to treowum, and to wylspringum, swa swa wiccan tæcað, and nellað understandan hu stuntlice hi doð, oððe hu se deada stan oððe þæt dumbe treow him mæge gehelpan, oððe hæle forgifan, þone hi sylfe ne astyriað of ðære stowe næfre."
[003300 (136)],"    Se Cristene man sceall clypian to his Drihtne mid mode and mid muðe, and his munda abiddan, þæt he hine scylde wið deofles syrwunga, and besettan his hiht on ðone soðan God, se ðe ana gewylt ealra gesceafta, þæt he foresceawige be his gesundfulnysse, loca hu he wille, swa swa ealwealdend God."
[003400 (143)],"    We sceolan on ælcne timan and on ælcere styrunge gebletsian us sylfe mid soðum geleafan, and mid rodetacne þa reðan aflian, for ðan þe se reða deofol wearð þurh ða rode oferswiðed, and heo is ure sigebeacn ongean þone sceoccan a."
[003500 (148)],"    Eac sume gewitlease wif farað to wega gelætum and teoð heora cild þurh ða eorðan, and swa deofle betæcað hi sylfe and heora bearn."
[003600 (151)],"    Sume hi acwellað heora cild ærðam þe hi acennede beon, oððe æfter acennednysse þæt hi cuðe ne beon, ne heora manfulla forligr ameldod ne wurðe; ac heora yfel is egeslic, and endeleaslic morð."
[003700 (155)],"    Þær losað þæt cild laðlice hæðen, and seo arleasa modor, butan heo hit æfre gebete."
[003800 (157)],"    Sume hi wyrcað heora wogerum drencas, oððe sumne wawan, þæt hi hi to wife habbon."
[003900 (159)],"    Ac þyllice sceandas sceolan siðian to helle, þær hi æfre cwylmiað on þam cwealmbærum fyre and on egeslicum witum for heora gewitleaste."
[004000 (162)],"    Ac Cristene men sceolan campian wið deofla mid strangum geleafan, swa swa gelærede cempan, and forhogian þa hætsan, and ðyllice hæðengyld, and þæs deofles dydrunga, and heora Drihten arwurðian."
[004100 (166)],"    Þonne gesihþ se deofol þæt ge hine forseoð, and him bið þonne wa on his awyrigedum mode, þæt ge swa anræde beoð, and nimð andan to eow, and wile eow geswencan mid sumere untrumnysse, oððe sum eowre orf ardlice acwellan, forðan þe he mot ælces mannes afandian, on manega wisan, hwæðer his mod wille abugan þurh ða ehtnysse fram ðam ælmihtigan Gode."
[004200 (174)],    Ac wite ge to wissan þæt se wælhreowa deofol ne mæg mannum derian mid nanre untrumnysse ne heora orf adydan butan Drihtnes geþafunge.
[004300 (177)],"    God is eall godnyss, and he æfre wel wile, ac manna yfelnysse mod beon gestyrod; þonne geðafað God þam sceoccan for oft, þæt he men geswence for heora misdædum."
[004400 (181)],"    Us is to secenne gif we geswencte beoð, þa bote æt Gode, na æt ðam gramlican wiccum, and mid ealra heortan urne Hælend gladian, forðan þe his mihte ne mæg nan ðincg wiðstandan."
[004500 (185)],    He cwæð on his godspelle þæt buton Godes dihte furðon an fugel ne befylð on deaðe.
[004600 (187)],"    Wen is þæt he wille bewitan a his menn, ge on life, ge on deaðe, þonne se lytla fugel ne befylþ on grin butan Godes willan."
[004700 (190)],    Ure drihten adræfde deoflu mid his hæse of anum wodum menn.
[004800 (191)],"    Þa wæs ðær gehende an heord swina, and hi sona bædon þæt hi moston faran into ðam swynum, and Drihten geðafode þa ðam deoflum þæt."
[004900 (194)],"    Hi ða into þam swynum, and hi ealle aweddan, and urnon to ðære sæ and sona adruncon."
[005000 (196)],"    Ne mæg se deofol mannum derian butan Godes ðafunge, ne heora ðincg amyrran, þonne he ne moste faran furðon on þa swin, butan him geðafode þæs se Hælend."
[005100 (199)],"    Gif us deofol drecð, oþþe ure þincg adyd, þæt getimað þonne swa for twam intingum; oþþe God swa þreað ure ðwyrlican dæda, oððe he ure afandað on ðære frecednysse, and se sceocca sceall aswæman æt us gif we anræde beoð on urum geleafan; and Crist hine adræfð þæt he us derian ne mæg gif we ða ehtnysse eadmodlice forberað, and butan ceorunge symle Gode þancige."
[005200 (208)],"    Us becymð swa þeah eall þæt to gode, gif we beoð geðyldige and þanciað urum Drihtne, and on ðære fandunge his fultumes biddað, seþe eaðelice mæg us æfre ahreddan fram eallum fræcednyssum feondlicra costnunga."
[005300 (213)],"    Læcedom is alyfed fram lichamena tyddernysse, and halige gebedu mid Godes bletsunge; and ealla oðre tilunga syndon andsæte Gode."
[005400 (216)],"    Swa swa Paulus awrat, þysum wordum cweðende, Ne mage ge samod drincan ures drihtnes calic and ðæs deofles cuppan to deaðe eowre sawle; and ure drihten cwæð þæt man gecwæman ne mæg twam hlafordum ætsomne, þæt he ne forseo þone oðerne; ne we ne magon gecwæman Criste and deofle."
[005500 (222)],"    Nu secgað sume menn þæt him sceole gelimpan swa swa him gesceapan wæs and geset æt fruman, and ne magon forbugan þæt hi misfaran ne sceolan."
[005600 (225)],"    Nu secge we to soðan gif hit swa beon sceall <þæt> <hit> <is> <unnyt> <bebod> ðe God bebead þurh Dauid,declina a malo et fac bonum; Buh fram yfle, and do god."
[005700 (227)],"    And eft se apostol cwæð, swa man swyðor swincð for Gode, swa he selran mede hæfð."
[005800 (229)],"    Gif ælces mannes lif æfre sceola swa gan þæt he ne mæge forbugan bysmorlice dæda, þonne bið unrihtlic þæt ða unrihtwisan onfon ænigne witnunge for heora wohnysse."
[005900 (233)],"    Eac ða arfæstan beoð wolice gearwurðode, gif þæt soð beon mæg þæt him swa gesceapen wæs; and on unnyt we swincað on urum þeowdome, oððe on ælmyssum oþþe on oðrum dædum, gif we his na maran edlean æt urum drihtne nabbað, þonne ða receleasan menn þe butan gerade lybbað, and on eallum þingum wadað on heora agenum willan, and on heora lustum heora lif aspendað."
[006000 (241)],"    God ælmihtig gesceop manega gesceafta, and heora nanum ne forgeaf <agenne> freodom oþþe gesceadwisnysse, butan ðam scinendum englum and menniscum gesceafta, þe he mid his handum gesceop."
[006100 (245)],"    Þas twa gesceafta habbað gesceadwisnysse, and ælc man hæfð agenne freodom, þæt he wat hwæt he wile, and wat hwæt he nele, ac God us ne nyt swa þeah þæt we god don sceolon, ne eac us ne forwyrnð yfel to wyrcenne, forðan þe he us forgeaf agenne cyre."
[006200 (251)],"    He sealde swiðe fæste gife and swyþe fæste æ, mid þære gife ælcum menn oð his ende, earmum and eadigum."
[006300 (253)],"    Þæt is seo gifu þæt se man mot don þæt he wile, and þæt is seo æ þæt God forgylt ælcum menn be his gewyrhtum, ægðer ge on þysre worulde, ge on þære toweardan, swa god swa yfel, swa hwæðer swa he begæð."
[006400 (257)],"    Gif hwa nu wundrige hwi god wolde forgifan þam yfelum mannum agenne freodom, þone he wat on ær þæt hi yfel don willað, Nu cweðe we þæt hit ne gerist nanum ricum cynincge þæt hi ealle beon þeowe menn ðe him þenian sceolon, and on his anwealde ne beo furðon an frig man."
[006500 (263)],    Swa eac ne gedafnode þam ælmihtigan Drihtne þæt on eallum his rice nære ænig gesceaft þe nære on þeowte þearle genyrwed.
[006600 (266)],"    Nu behofað ure freodom æfre Godes fultumes, forþan ðe we ne doð nan god butan Godes fultume."
[006700 (268)],"    Se us gewissige a on ðysre worulde, and to þam ecan life gelæde þurh hine sylfne, swa swa he þam eallum behet þe hine lufiað."
[006800 (271)],    Sy him wuldor and lof a to worulde;Amen.
