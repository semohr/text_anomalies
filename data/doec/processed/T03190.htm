id,text
[000100 (1)],SERMO EXCERPTVS DE LIBRO REGUM.
[000200 (1)],    Saul hatte se forma cyning  þe ofer Godes folc rixode.
[000300 (2)],    Se wæs to cynincge ahafen swyðor for folces gecorennysse þonne ðurh Godes ræd.
[000400 (3)],"    Fela oðre cynincgas rixodon ær geond ealne middaneard ofer hæðenum leodum, ac ofer Israhela folc þe on God belyfde næs nan eorðlic cynincg ærðan þe Saul, swa swa hi sylfe gecuron, ofer hi cynerice underfencg."
[000500 (8)],"    Se beah hrædlice fram þæs ælmihtigan Godes willan and nolde be his wissunge and be his witegan lare faran, and se yfela gast hine drehte mid deofollicum sticelsum, and on ungewitte his mod awende."
[000600 (12)],"    Þa forseah se ælmihtiga God þone Saul æt nextan, and hine of his rice awearp be his agenum gewyrhtum, and geceas him to cynincge þone cenan Dauid, seðe butan wæpnum gewylde ða leon, and þæs beran ceaflas tobræc mid his handum, and ahredde þæt gelæhte scep of his scearpum toðum."
[000700 (18)],"    He ofwearp eac syððan þone swyþlican ent Goliam þone gramlican, þe Godes naman hyrwde, and mid gebeote clypode bysmor Godes folce, gearu to anwige mid ormettre wæpnunge."
[000800 (22)],"    Hwæt þa Dauid eode togeanes þam ente, and ofwearp mid his liþeran þone geleafleasan ent bufon ðam eagan þæt he beah to eorðan."
[000900 (25)],"    Gelæhte þa of ðam ente his agen swurd, and his ormæte heafod mid þam of asloh, and hæfde ða gewunnen sige his leode."
[001000 (28)],"    Be þysum Dauide cwæð se ælmihtiga wealdend þæt he hine gecure þus cweðende, Ic afunde me Dauid æfter minre heortan, þæt he ealne minne willan mid weorcum gefremme."
[001100 (32)],"    Þes Dauid wes witega and wuldorful cyningc, and Gode gelicode oð his lifes ende, and mid ealre heortan him gehyrsumode a."
[001200 (35)],"    He wæs forði mære on micclum geðincþum, forðan þe he cepte symle hu he cwemde Gode."
[001300 (37)],    Æfter him rixodon on Israhela manega cyningas mislice geworhte.
[001400 (39)],"    Sume hi gelyfdon on þone lyfigendan God, sume on hæðengildum him sylfum to forwyrde, and þa ðe God wurðodon wurdon gemærsode, and sigefæste wæron symle on gefeohte."
[001500 (43)],"    Þa ðe fram gode bugon to bysmorfullum hæðenscype, þa wurdon gescynde, and a unsigefæste."
[001600 (45)],"    An þæra wæs Achab se arleasa cyning, þe forseah his scyppend and geceas him Baal þæra hæðenra god, þe næfde nane godnysse, ac wæs gramlic deofol mid gedwylde afunden."
[001700 (49)],"    Þyses cyninges cwen wæs forcuþost wifa, Gezabel gehaten hetelice gemodod."
[001800 (51)],"    Seo tihte hyre wer to ælcere wælhreownysse, and hi tyrgdon God mid gramlicum weorcum."
[001900 (53)],"    On þam dagum wæs Helias halig Godes witega, se abæd æt Gode þæt he ðam yfelan cynincge renscuras oftuge for his reðnysse."
[002000 (56)],"    Eode þa forð feorðe healf gear butan renscurum and reocendum deawe, and se witega Helias gewende of ðam lande, and God hine afedde þurh fugela ðenunga, oðþæt he hine asende to sumere wydewan on Sidoniscum earde, and hire sæde se witega, ðus cwæð Israhela god, þæt ðe ele ne ateorað, ne melu on þinum mittan, oðþæt mannum becymð ren ofer eorðan eow to wæstme."
[002100 (65)],"    Þa afedde seo wudewe þone Godes witegan mid ðam lytlan melewe and þam gehwædan ele, and funde ða fatu æfre fulle eft, oðþæt God eft forgeaf eorðlice wæstmas."
[002200 (69)],"    Betwux ðysum gelamp þæt of life gewat þære wudewan sunu, and se witega hine arærde eft of deaðe þurh his Drihtnes mihte."
[002300 (72)],    Eft ða se ælmihtiga het þone witegan faran to his earde and to ðam arleasan cynincge; cwæð þæt he wolde sendan syððan renscuras.
[002400 (75)],"    Helias ða ferde, and efne hine gemette Abdias se æðela, and se arwurðfulla godes ðegn se fægnode his tocymes and cwæð him þus to, Swyðe we axodon embe ðe gehwær, and se cyning sende swyðe fela ærendracan to gehwylcum eardum embe þe axiende."
[002500 (81)],    Næs ðe leof gecyd þæt ic cuce behydde hundteontig witegan and hi mid wistum afedde ðaða Gezabel acwealde ealle Godes witegan þe heo ofaxian mihte on ealre ðysre leode?
[002600 (85)],"    Helias ða becom to ðam cyninge Achab, and he befran sona þone soðfæstan witegan, Eart ðu la Helias, ðe Israhel gedrefst?"
[002700 (88)],"    Þa andwyrde se witega þam wælhreowan and cwæð, Ne gedræfde ic na Israhel, ac gedrefdest ðu sylf, and þines fæder hiwræden, ge þe forleten God and fyligdon Baal mid fulum biggencgum."
[002800 (92)],"    Hat nu gelangian to me ealle þa leasan witegan ðe þeowiað Baal, and etað mid Gezabel."
[002900 (94)],    Þa sende ce cyning and cydde his leode and het Israhela folc and ða facenfullan witegan ealle endemes cuman to Helian spræce.
[003000 (97)],"    Þa cwæð Helias to eallre þære meniu, Hu lange wille ge healtian on twa healfe ðus?"
[003100 (99)],"    Gif ure drihten is God, fyliað þonne him, Gif Baal is god, fyliað his biggengum."
[003200 (101)],"    Þa suwode þæt folc, and Helias feng eft on, Ic belaf ana ealra Godes witegena, and Baal hæfð feower hund and fiftig witegan."
[003300 (104)],"    Nimon hi anne oxan, and geoffrian heora gode, and ic oðerne oxan geoffrige minum Gode, and beon hi begen beworpene mid wuda wiðneoðan."
[003400 (107)],"    Uton biddan syððan onsundron æt gode, ic æt minum Gode þæt he mine lac forbærne mid upplicum fyre, and ge eac swa don; beo þonne se soð god þe asent þæt fyr ufan."
[003500 (111)],    Þa cwæð eall þæt folc þæt he ænlice spræce.
[003600 (112)],"    Ða namon þa deofolgildan þone dunnan oxan, bewurpon mid wudu, on heora wisan to offrunga, and clypodon to Baal þæt he heora bene gehyrde."
[003700 (115)],"    Stodon ða fram ærnemergen earmlice hrymende, oð ofer midne deg gedrehte forðearle, ne him answaru ne com ne seo offrung næs forbærned."
[003800 (118)],"    Þa cwæð Helias to ðam leasum witegum, Clypiað git hluddor uncuð þeah þe he slæpe þæt he huru awacnige and eow wið spræce."
[003900 (121)],"    Hi clypodon þa swyðor, and hi sylfe <gedrehton>, ac se leasa Baal ne mihte hi geblyssian."
[004000 (123)],"    Þa genam Helias þone oþerne oxan, beworhte mid wuda on ða ealdan wisan."
[004100 (125)],"    Het ða gewæterian ealne þone wudu, and clypode anmodlice to þam ælmihtigan Gode, þu ælmihtiga God, þe Abraham on belyfde, and his sunu Isaac, and eac swilce Iacob, geswutela on þysum dæge þæt ðu eart soð God, and þis folc oncnawe cuðlice mid geleafan þæt þu eart Drihten God þe heora heortan gebigst."
[004200 (132)],"    Æfter ðisre clypunge com fyr of heofonum and forbærnde þone oxan and ealne ðone wudu, and ða twelf stanas ðe stodon under ðam oxan."
[004300 (135)],"    Þa feol eall þæt folc forht on gebedum, and clypode mid geleafan to ðam lyfigendan Gode, Drihten sylf is God, Drihten sylf is God."
[004400 (138)],"    Him cwæð þa to Helias, Gelæccað þa witegan þe Baale ðeowdon þæt heora nan ne ætberste."
[004500 (140)],"    Hi wurdon ða gelæhte and gelædde to Helian, and he hi acwealde þæt þær nan ne belaf cucu."
[004600 (142)],"    He astah ða ardlice up to anre dune, and gebigedum cneowum bæd ðone ælmihtigan God þæt he renas forgeafe eorðbugiendum, and het his cnapan ða hwile hawian to ðære sæ, gif ænig mist arise of ðam mycclum brymme."
[004700 (147)],"    Þa gecyrde se cnapa seofon siðum him to, and on ðam seofoðan cyrre sæde ðam witegan þæt an gehwæde wolcn of ðære widgillan sæ efne þa upp astige mid þære unscæðþigan lyfte."
[004800 (151)],"    Efne ða aras se wind, and ða wolcnu sweartodon, and com ormæte scur of ðære lyfte."
[004900 (153)],"    Þa gewende se cyning aweg mid þam rene, and cydde his wife ðæs witegan dæda, and hu he ofsloh ða hæðengildan."
[005000 (156)],"    Þa asende Gezabel ongean to Helian, and swor þurh hire godas mid syrwigendum mode, þæt Helias sceolde ðæs on mergen sweltan, and beon anum gelic hire leasra witegena."
[005100 (160)],"    Þa forfleah Helias þæt fracode wif, ut to anum westene and wearð ðær on slæpe; ac hine awrehte sona anscinende Godes engel, het hine arisan and hine gereordian."
[005200 (164)],"    He geseah þær licgan ænne snawhwitne focan, and an lytel fæt ful wæteres þaþa he awacnode."
[005300 (166)],"    He æt ða and dranc, and eft wearð on slæpe, ac se encgel hine awrehte oþre siðe and cwæð, Aris hraðe and et, þu hæfst swyþe langne weg."
[005400 (169)],"    He æt eft and dranc, and eode be ðam mete feowertig daga onan butan ælcum gereorde."
[005500 (171)],"    Sum þegen hatte Naboð, se hæfde ænne wineard wið ðæs cynincges botl; þa cwæð se cynincg him to, Syle me ðinne wineard me to wyrtune, and ic þe oðerne finde on fyrlene forhwega, oððe mid feo ofgange forðan þe he is me gehende."
[005600 (176)],"    Þa cwæð Naboð him to, þæt he ne mihte alætan his yldrena yrfweardnysse swa eaðelice him to handa."
[005700 (178)],"    Þa gebealh hine se cynincg and to his bedde eode, wende hine to wage, wodlice gebolgen."
[005800 (180)],"    Him eode þa to Gezabel and cwæð, Hwi eart ðu geunrotsod and þe gereordian nelt?"
[005900 (182)],"    Þa sæde se arleasa his yfelan wife, hu he þæs wineardes gyrnde, and him forwyrnde Naboð."
[006000 (184)],"    Þa olæhte Gezabel þam unrihtwisan and cwæð, Aris and gereorda ðe mid rædfæstum mode, ic ðe forgife þone wineard ðe ðu gewilnodest."
[006100 (187)],"    Þa sende Gezabel sona anne pistol to Naboðes nehgeburum mid þisum gebanne, Habbað eow gemot and to middes settað Naboð eowerne nehgebur; biddað lease gewitan þæt hi hine forsecgan on eowere gesamnunge ðus; Naboð wyrigde on ure gewitnysse God and his cynehlaford, acwellað hine siððan."
[006200 (194)],"    Þa dydon þa heafodmenn swa swa þæt hetelice wif him on gewrite bebead, and budon him to gemote."
[006300 (196)],"    Fundon ða lease gewitan þe forlugon Naboð, þæt he sceolde wyrigan wælhreowlice God, and his cynehlaford; and acwealdan hine mid stanum."
[006400 (199)],    Cyddon ða Gezabele þæt Naboð cucu næs.
[006500 (200)],"    Hwæt ða Gezabel eode mid blysse to þam unrihtwisan cyninge, and cwæð him ðus to, Aris nu and hafa ðe Naboðes wineard, þeah ðe he þe ðæs ne uðe, he is nu unlifes."
[006600 (204)],"    Þa aras se arleasa, and ferde to Naboðes winearde wolde hine habban."
[006700 (206)],"    Þa com him gangende to se Godes witega Helias, asend fram Gode and sæde him ðas word, ðus cwæð se ælmihtiga God, þu ofsloge and geagnodest; swa swa hundas lapodon Naboðes blod, swa hi sceolon lapian and liccian þin blod; ic adilegie þinne hired and fordo þinne ofspring, forðan þe ðu me getyrgdest and min folc mistihtest, and Gezabel sceolon etan ælegrædige hundas."
[006800 (214)],"    Hwæt ða æfter fyrste ferde Achab se cyning togeanes Syrian cynincge mid swyðlicre fyrdinge, wolde mid gewinne wanian his rice."
[006900 (217)],"    Þa het Syrian cyning sona his cepan, þæt he ana feolle of eallum his folce."
[007000 (219)],"    Þa gebende an scytta sona his bogan and ascet ana flan swylce on ungewis, and atæsde ðone cyning betwux þære lungene, þæt he feallende sweolt on ðam gefeohte ærest."
[007100 (223)],"    Þa gewende his here aweg swyðe hraðe and leddon ðone cyning on his cræte swa deadne, and his blod ða fleow binnon ðam cræte, þæt liccodon hundas ðaða hi ham comon."
[007200 (227)],"    Ða feng his sunu sona to his rice, Oozias gehaten swyðe yfeldæda."
[007300 (229)],"    He ferde swa swa his forcuða fæder and swa swa his fracode modor him yfele gebysnodon, and binnon twam gearum his lifes ðolode and his lænan rices."
[007400 (232)],"    He feoll of anre stægere, and forðy gelæg."
[007500 (233)],"    Sende ða to hæðengilde het axian be him, and Helias gemette þa menn ðe he asende, cwæð him sona to swa swa him sæde Godes engel, Hwæt la, nis se ælmihtiga God on Israhela ðeode, and ge farað to hæðengilde eowre hæle to axienne?"
[007600 (238)],"    Nu cwæð se ælmihtiga forði, þæt se cynincg ne sceall arisan of ðam bedde þe he on lið, ac sceall beon dead."
[007700 (240)],"    Þa gewendon ða ærendracan eft to ðam cynincge, and cyddon hwæt se witega him be wege sæde."
[007800 (242)],"    Þa sende se cyning sona fiftig manna to ðam Godes witegan, wolde hine gelangian."
[007900 (244)],"    Ða cwæð se yldosta to ðam arwurðan witegan, Gang nu, Godes man, of þære grædan dune, se cynincg gewilnað þæt þu cume him to."
[008000 (247)],"    Þa andwyrde Helias anrædlice and cwæð, Gif ic Godes man eom, forbærne eow Godes fyr."
[008100 (249)],    Hwæt þa mid ðam worde wand fyr of heofonum and forbærnde þa fiftig manna mid ealre heora fare.
[008200 (251)],"    Þa asende se cynincg eft oðre fiftig up to ðære dune þær Helias sæt, and him eallswa getimode swaswa ðam oðrum flocce, þæt hi wurdon forbærnde mid brastligendum lige heofonlices fyres færlice ealle."
[008300 (256)],"    Þa asende se cynincg gyt ðriddan siðe him to fiftig his ðegna; ða feollan ealle on cneowum biddende þone witegan mid bifigendre heortan þæt he hi ne forbærnde ðeahðe hi heora ærende abudon, swa swa ða oþre ðe him ær tocomon."
[008400 (261)],"    Ða het Godes engel þæt he gan sceolde forð mid ðam mannum, unforht to ðam cynincge."
[008500 (263)],"    Elias ða eode to þam adlian cyninge, and him sylfum sæde þæt he sweltan sceolde, forðan þe he asende to þam sceandlican hæðengilde to befrinenne his hæle swylce God nære on Israhel."
[008600 (267)],"    Ða gewat se cyning swa swa se witega cwæð, and his broðor Ioram feng to his rice, and hit endlyfan gear yfele geheold, and his modor Gezabel manfullice leofode on fulum forligere and on ælcere fracodnysse, oþþæt Godes wracu hire wælhreownysse geendode."
[008700 (273)],"    Betwux ðysum wearð se witega Helias up to heofonum ahafen hal butan deaðe, and lyfað git on lichaman mid langsumre strangunge."
[008800 (276)],"    Heliseus his gingra eode mid him on ær; ða cwæð se lareow helias to his leorningcnihte, Bide me loca, hwæs þu wille ærðan þe ic beo genumen of ðinre gesihðe, and of ðysum geswince."
[008900 (280)],"    Þa cwæð Eliseus to ðam arwurðan witegan, Ic bidde þe min fæder, þæt ic beo afylled mid þam witegendlicum gaste þe on ðe nu wunað."
[009000 (283)],"    Þa cwæð Helias to his leorningcnihte, Myceles þu bæde, ac ðu bist swa ðeah tiða gif ðu most geseon hu ic siþige heonon, gif ðu hit ne gesihst soðlice hit ne bið."
[009100 (287)],"    Betwux heora spræce com an heofonlic cræt swylce eall fyren mid fleogendum horsum, and Helias ferde on ðam fægeran cræte upp geond ða lyft, and let afeallan his basincg."
[009200 (291)],"    Þa geseah Heliseus hu he siðode up, and clypode hlude æfter his lareowe þus,Pater mi, pater mi, currus Israhel et auriga eius;þæt is on Englisc; Fæder min, fæder min, Israheles cræt and his wissigend, þæt is crætwisa."
[009300 (296)],"    He ne geseah hine siððan ac genam sona his basincg ðe of þam cræte ætfeoll, and ferde ongean, and wæs Godes witega swa wis swa se oðer, and fela wundra worhte, and witegode fela ðincg."
[009400 (300)],"    He arærde ænne deadne mann þurh drihtnes mihte, ænne on his life and oðerne æfter his forðsiðe."
[009500 (302)],"    Æfter þæs witegan forðsiþe wearð an lic gebroht to ðæs halgan byrgene, and sceaðan þa afligdon færlice ða licmenn, þæt hi forleton þone deadan uppan his byrgene, and urnon aweg swa hraðe swa hi besawon on ðone reþan floc."
[009600 (307)],"    Þa aras se deada mid ðam þe he hrepode þa byrgene, and eode ham gesund for Heliseus geearnungum."
[009700 (309)],"    Heliseus gehælde eac ænne ealdorman fram ðam atelicum hreoflan, se hatte Naaman of Syrian lande, and he gelyfde on God þurh þæt mycele wundor ðe God on him geworhte."
[009800 (313)],"    Fela oðre tacna gefremede God þurh hine on Israhela ðeode, on þam yfelan timan."
[009900 (315)],"    Heliseus ða asende sumne oðerne witegan mid godes ærende to anum ealdormenn Hieu gehaten, het hine halgian to cynincge."
[010000 (318)],"    Ða ferde se geonga witega to þam foresædan ealdormenn, begeat his heafod mid ele, swa swa se ælmihtiga het, and abead him Godes ærende anrædlice and cwæð, God ælmihtig cwæð be þe, ic ðe to cynincge gesmyrode ofer Israhela folc, þæt þu eall adilegie Achabes ofsprincg ðæs arleasan cynincges, þæt ic beo gewrecen on þære awyrigendan Gezabel."
[010100 (325)],    Heo bið hundum to mete na bebyrged on eorðan.
[010200 (326)],    Hwæt ða Hieu se nigehalgode cynincg ferde mid fultume to gefremmenne þa þincg ðe him God bebead betwux his gebroðrum.
[010300 (329)],"    Þa com him togeanes Ioram se cyning, axode hwæðer he come mid sibbe swa caflice."
[010400 (331)],"    Ða andwyrde Hieu and cwæð unforht him to, Git ðinre modor manfullan forligr and fela unlybban syndon forðgenge."
[010500 (334)],"    Þa gewende Ioram awæg sona and cwæð, ðis synd syrwunga, and Hieu hine scet bæftan his bæce, þæt him tobærst seo heorte."
[010600 (337)],    Het hine ða wurpan of þam wege swa deadne.
[010700 (338)],"    Þa fleah Iudea cyning þe com mid ðam oþrum, ac Hieu hine offerde and him his feorh benam; wende þa to Gezabel þe wæs on þære byrig and stod uppon anre upflora ænlice geglencged, and gehiwode hire eagan and hire neb mid rude togeanes Hieu, and beheold his tocyme."
[010800 (344)],"    Þa beseah Hieu to þære sceande up, and het hi asceofon sona underbæc, heo wearð ða afylled ætforan ðam horsum, and þa hors hi oftrædan huxlice under fotum."
[010900 (348)],"    Hieu þa eode to his gereorde sittan, and æfter his ðenunge cwæð to his þegnum, Gað to þære <hætse> [[../images/lbar.gif]]sceande þe ic het niþer asceofan, and bebyriað hire lic for hire gebyrdum."
[011000 (352)],"    Hi eoden ardlice to ac heo wæs eall freten, butan þam handum anum and þam hæfde ufweardum, and þam fotwylmum, þurh fule hundas."
[011100 (355)],"    Þa cyddon ða cnihtas þam cynincge þæt, and he cwæð to andsware, þæt hit wæs ær swa gewitegod."
[011200 (357)],"    Þa wæran of Samarian hundseofontig aðelinga, Achabes suna þæs ealdan cynincges, Iorames gebroðra."
[011300 (359)],"    Þa het se bealda Hieu ða ceastergewaran þæt hi of ðam hundseofontigum ænne æðeling gecuron him to cynincge, and fuhton him togeanes for heora hlafordum."
[011400 (363)],"    Þa sende seo burhwaru to ðam breman Hieu, budon him manrædene to eallum his bebodum."
[011500 (365)],"    Þa het Hieu him to gebringan þæra æðelinga heafdu ealle þæs on mergen, and he acwealde siððan ælc þincg ðæs cynnes."
[011600 (368)],"    Gewende ða to Samarian þære foresædan byrig, and het him to gelangian þa leasan deofolgildan, þe Baal wurðodon, wolde hine gespræcan."
[011700 (371)],"    Het ða gedreohlæcan þæs deofles templ, sæde þæt he wolde hine wurðian for God, swa swa Achab dyde and eac git swyðor."
[011800 (374)],"    Þa comon þa sacerdas to þam cynincge ealle, and he het hi ingan to ðam gode Baal, and him geoffrian þa estfullan onsægednyssa."
[011900 (377)],"    Hwæt ða Hieu het hi ealle ofslean, and forbærnan þone Baal and tobræcan his templ."
[012000 (379)],"    Worhton þa anne gangtun, þær ðær se god Baal ær wæs gewurðod wolice oðþæt."
[012100 (381)],"    Þa com Godes word to ðam cynincge þus, Forðan þe þu geworhtest minne willan geornlice on Achabes ofsprincge, and hi ealle adilogodest, þine suna gesittað þæt cynesetl on Israhel oð ða feorþan mægðe, mid fæderlicre æftergengnysse."
[012200 (386)],"    Manega cynegas wæron myslice geworhte æfter þysum rixiende on Israhela rice, and eac on Iudea lande, oðþæt se geleaffulla cynincg Ezechias gehaten mid ealre heortan gebeah to ðam ælmihtigan Gode, and his biggengas arærde, and towearp þa deofolgild þe dwollice oþ þæt wæron gewurðode mid wolicum biggencgum."
[012300 (393)],"    He rixode on Iudea lande an leas ðryttig geara, and wislice leofode forðan þe he lufode God, and God hine gescylde wið Syrian cyning, Sennacherib gehaten þe mid hole him on wan, and mid ormætre fyrdincge hine afyllan wolde, and asende his heretogan to, ðe huxlice spræc be Gode and be Ezechian mid mycclum gebeote."
[012400 (400)],"    Hwæt ða Ezechias anmodlice clypode to ðam ælmihtigan Gode, þæt he hine ahredde."
[012500 (402)],"    Ða asende God his engel to þam Syriscan here, and ofsloh on anre nihte an hund þusend manna, and hundeahtatig ðusend and sumne eacan ðærto."
[012600 (405)],"    Þa geseah Sennacherib sona ðæs on mergen, þæt his here wæs ofslagen mid heofonlicum swurde; Wende þa sona ham, and his twægen suna hine ofslogon mid swurdes ecge."
[012700 (409)],"    Swa ahredde se ælmihtiga God þone æþelan cynincg, and eac his leode for his geleafan."
[012800 (411)],    Æfter ðysum wearð geuntrumod Ezechias of deað.
[012900 (412)],"    And him com gangende to Godes witega Isaias, abead him Godes ærende þus bealdlice and cwæð, God cwæð be ðe cynincg, þæt þu becweðe þine ðincg, forðan þe ðu sweltan scealt, and þu soðlice ne leofast."
[013000 (416)],"    Þa awende Ezechias to wage his ansyne, and clypode to Gode þus cweðende mid wope, Ic bidde þe min drihten þæt þu beo gemyndig hu ic ætforan ðe ferde on fulfremedre heortan, and on soðfæstnysse þe symle gecwemde."
[013100 (421)],"    Isaias se witega wæs awæg farande, ac God hine gecyrde þus him eft secgende, Gecyr to Ezechian and sege him ðas word, Drihten God gecwæð, þe Dauid on gelyfde, ic gehyrde þin gebed, and ic beheold þinne wop, and efne ic ðe gehæle þæt þu hal gæst nu embe þry dagas to þines drihtnes temple; and ic fiftyne gear þe to fyrste læte ðinum dagum to eacan, and ic eac þas burh gescylde."
[013200 (430)],"    Þa het se witega Isaias wyrcan ænne clyþan to þæs cynincges dolge, and him com ða hælu."
[013300 (432)],"    He leofode þa siððan oð þæt sixteoðe gear, and mid ealre godnysse Gode gecwemde."
[013400 (434)],"    Mannases wæs gecyged Ezechias sunu, and se feng to rice æfter his fæder geendunge, and mid manegum yfelum dædum þone ælmihtigan God gegremode."
[013500 (437)],"    Þa asende him God to swyðlice steore, swa þæt him comon to ða Chaldeiscan leoda and hine gebundenne geleddon to Babiloniscre byrig, and on cwearterne bescufon to sceame his kynescipe."
[013600 (441)],"    Þa behreowsode Mannases mycclum his synna, and mid eallre heortan to þam ælmihtigan clypode, biddende miltsunge ealra his mandæda, and behet geswicennysse and hit eac swa gelæste."
[013700 (445)],"    Hwæt ða se ælmihtiga God þas earman cynincges bene gehyrde, and gebrohte hine eft to his cynerice of ðam reðan cwearterne, and he gebette syððan þæt ðæt he ær tobræc."
[013800 (449)],"    He oncneow þa Godes mihte and his mildheortnysse on him and awende his dæda to his drihtnes willan, and wel geendode þeah ðe he yfele ongunne."
[013900 (452)],"    His sunu Amon swyðe ungesælig feng to his rice, and hit unrihtlice heold, swa þæt he forlet þone ælmihtigan God, and deofolgild beeode and dædbote ne geworhte."
[014000 (456)],"    Twa gear he rixode unrædfæstlice; ða gewearð his þegnum þæt hi hine acwealdon, and Iosias his sunu sona feng to rice, on iunglicre ylde and geefenlæhte Dauide on ealre godnysse, and Godes wyllan gefremode."
[014100 (461)],"    He awearp yfelnysse and ða unrihtan biggengas ðæra leasra goda þe his fæder on gelyfde, and geedniwode Godes æ, mid eallum biggencgum, and wiccan fordyde, and wigleras afligde, and drycræft towearp his Drihtne to gecwemednysse."
[014200 (466)],"    Næs soðlice nan cynincg þe gecyrde swa geornlice mid ealre heortan to ðam ælmihtigan Gode beforan Iosian, ne eac siððan ne com nan his gelica ðe swa gelyfde on God."
[014300 (470)],"    An and þryttig geara he rixode þrymlice on Hierusalem, and myldheortnysse weorc be Moyses æ symle beeode, swa swa us secgað gewrytu."
[014400 (473)],"    Ne mage we awritan ða mænigfealdan gerecednyssa ealra Iudeiscra cyninga on ðisum lytlan cwyde, oððe Israhela ðeode hu hi ealle leofodon; ac we cweðað to soðum se þe synnum gehyrsumað, and Godes beboda forsyhð nu on þæs godspelles timan, þæt he bið þam cynincgum gelic ðe gecuron deofolgild, and heora scyppend forsawon; se ðe soþlice is ana God ælmihtig, æfre rixigende; þam sy wulder on ealra worulda woruld; AMEN."
