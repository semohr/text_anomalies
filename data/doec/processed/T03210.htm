id,text
[000100 (1)],UIIII. KALENDAS IULII. NATALE SANCTE ÆÐELDRYÐE UIRGINIS.
[000200 (1)],"    We wyllað nu awritan  þeah ðe hit wundorlic sy be ðære halgan sancte Æðeldryðe þam Engliscan mædene, þe wæs mid twam werum and swaðeah wunode mæden, swa swa þa wundra geswuteliað þe heo wyrcð gelome."
[000300 (5)],"    Anna hatta hyre fæder East Engla cynincg, swyðe Cristen man swa swa he cydde mid weorcum, and eall his team wearð gewurðod þurh God."
[000400 (8)],"    Æðeldryð wearð þa forgifen anum ealdormenn to wife, ac hit nolde se ælmihtiga God þæt hire mægðhad wurde mid hæmede adylegod, ac heold hi on clænnysse, forðan þe he is ælmihtig God and mæg don eall þæt he wile, and on manegum wisum his mihte geswutelað."
[000500 (13)],"    Se ealdorman gewat þa ða hit wolde God, and heo wearð forgifen Ecfride cynincge, and twelf gear wunode ungewemmed mæden on þæs cynincges synscype, swa swa swutele wundra hyre mærða cyðaþ, and hire mægðhad gelome."
[000600 (18)],"    Heo lufode þone Hælend þe hi heold unwemme, and Godes ðeowas wurðode; an þæra wæs Wilfrid bisceop þe heo swyðost lufode, and he sæde Bedan þæt se cyning Ecfrid him oft behete mycel on lande and on feo, gif he læran mihte Æðeldryðe his gebeddan, þæt heo bruce his synscipes."
[000700 (24)],"    Nu cwæð se halga Beda þe þas boc gesette þæt se ælmihtiga God mihte eaðe gedon, nu on urum dagum, þæt Æðeldryð þurhwunode ungewemmed mæden, þeah ðe heo wer hæfde, swa swa on ealdum dagum hwilon ær getimode þurh þone ylcan God þe æfre þurhwunað mid his gecorenum halgum, swa swa he sylf behet."
[000800 (31)],"    Æðeldryð wolde ða ealle woruldþincg forlætan, and bæd georne þone cynincg þæt heo Criste moste þeowian, on mynsterlicre drohtnunge swa hire mod hire tospeon."
[000900 (34)],"    Þa lyfde hire se cynincg þeah þe hit embe lang wære þæs þe heo gewilnode, and Wilfrid bisceop þa hi gehadode to mynecene, and heo syððan on mynstre wunode sume twelf monað swa, and heo syððan wearð gehadod eft to abudissan on Elig mynstre, ofer manega mynecena, and heo hi modorlice heold mid godum gebysnungum to þam gastlican life."
[001000 (41)],"    Be hire is awrytan þæt heo wel drohtnode to anum mæle fæstende, butan hit freolsdæg wære, and heo syndrige gebedu swyðe lufode and wyllen weorode, and wolde seldhwænne hire lic baðian butan to heahtidum, and ðonne heo wolde ærest ealle ða baðian þe on ðam mynstre wæron, and wolde him ðenian mid hire þinenum, and þonne hi sylfe baðian."
[001100 (49)],"    Þa on þam eahteoðan geare siððan heo abbudisse wæs, heo wearð geuntrumod swa swa heo ær witegode, swa þæt an geswel weox on hire swuran mycel under þam cynnbane, and heo swiðe þancode Gode þæt heo on þam swuran sum geswinc þolode, Heo cwæð, ic wat geare þæt ic wel wyrðe eom þæt min swura beo geswenct mid swylcere untrumnysse, forðan þe ic on iugoðe frætwode minne swuran mid mænigfealdum swurbeagum, and me is nu geþuht þæt Godes arfæstnyss þone gylt aclænsige, þonne me nu þis geswel scynð for golde, and þæs hata bryne for healicum gymstanum."
[001200 (61)],"    Þa wæs þær sum læce on ðam geleaffullum heape, Cynefryð gehaten and hi cwædon þa sume þæt se læce sceolde asceotan þæt geswell; þa dyde he sona swa, and þær sah ut wyrms."
[001300 (65)],"    Wearð him þa geðuht swilce heo gewurpan mihte ac heo gewat of worulde mid wuldre to Gode on þam ðriddan dæge syððan se dolh wæs geopenod, and wearð bebyrged swa swa heo bæd sylf and het, betwux hire geswustrum, on treowenre cyste."
[001400 (70)],"    Þa wearð hire swustor Sexburh gehadod to abbudissan æfter hire geendunge, seo ðe ær wæs cwen on Cantwarebyrig."
[001500 (73)],"    Þa wolde seo Sexburh æfter syxtyne gearum don hire swustor ban of ðære byrgene up, and beran into þære cyrcan; and sende þa gebroðra to secenne sumne stan to swilcere neode, forðan þe on þam fenlande synd feawa weorcstana."
[001600 (78)],"    Hi hreowan þa to Grantanceastre, and God hi sona gehradode, swa þæt hi þær gemetton ane mære þruh wið þone weall standende, geworht of marmstane eall hwites bleos bufan þære eorðan, and þæt hlyd ðærto gelimplice gefeged, eac of hwitum marmstane swa swa hit macode God."
[001700 (84)],"    Þa naman ða gebroðra blyðelice þa ðruh and gebrohton to mynstre, mycclum ðancigende Gode; and Sexburh seo abbudisse het slean an geteld bufan ða byrgene, wolde þa ban gaderian."
[001800 (88)],"    Hi sungon ða ealle sealmas, and licsang þa hwile þe man ða byrgene bufan geopenode."
[001900 (90)],"    Þa læg heo on ðære cyste, swilce heo læge on slæpe hal eallum limum, and se læce wæs ðær ðe þæt geswell geopenode, and hi sceawode georne."
[002000 (93)],"    Þa wæs seo wund gehæled, þe se læce worhte ær; eac swilce þa gewæda þe heo bewunden wæs mid wæron swa ansunde, swylce hi eall niwe wæron."
[002100 (96)],"    Sexburh þa hyre swuster swiðe þæs fægnode, and hi þwogon ða syððan þone sawlleasan lichaman, and mid niwum gewædum bewundon arwurðlice, and bæron into ðære cyrcan, blyssigende mid sangum, and ledon hi on ðære þryh, þær ðær heo lið oð þis on mycelre arwurðnysse, mannum to wundrunge."
[002200 (102)],"    Wæs eac wundorlic, þæt seo ðruh wæs geworht þurh godes foresceawunge hire swa gemæte, swylce heo hyre sylfre swa gesceapen wære, and æt hire hæfde wæs aheawen se stan, gemæte þam heafde þæs halgan mædenes."
[002300 (107)],"    Hit is swutol þæt heo wæs ungewemmed mæden, þonne hire lichama ne mihte formolsnian on eorðan, and Godes miht is geswutelod soðlice þurh hi, þæt he mæg aræran ða formolsnodon lichaman, seðe hire lic heold hal on ðære byrgene git oð þisne dæg; sy him ðæs a wuldor."
[002400 (113)],"    Þær wæron gehælede þurh ða halgan femnan fela adlige menn, swa swa we gefyrn gehyrdon; and eac ða þe hrepodon þæs reafes ænigne dæl þe heo mid bewunden wæs, wurdon sona hale; and manegum eac fremode seo cyst micclum þe heo ærest on læg, swa swa se lareow Beda on ðære bec sæde, þe he gesette be ðysum."
[002500 (120)],"    Oft woruldmenn eac heoldon, swa swa us bec secgað, heora clænnysse on synscipe for Cristes lufe, swa swa we mihton reccan gif ge rohton hit to gehyrenne."
[002600 (123)],"    We secgað swaðeah be sumum ðegne, se wæs þryttig geara mid his wife on clænnysse."
[002700 (125)],"    Þry suna he gestrynde, and hi siððan buta ðrittig geara wæron wunigende butan hæmede and fela ælmyssan worhton, oð þæt se wer ferde to munuclicere drohtnunge, and Drihtnes englas comon eft on his forðsiðe, and feredon his sawle mid sange to heofonum, swa swa us secgað bec."
[002800 (131)],"    Manega bysna synd on bocum be swylcum, hu oft weras and wif wundorlice drohtnodon, and on clænnysse wunodon, to wuldre þam Hælende, þe þa clænnysse astealde, Crist ure hælend, þam is a wurðmynt and wuldor on ecnysse; AMEN."
