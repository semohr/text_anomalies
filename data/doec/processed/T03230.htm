id,text
[000100 (1)],X KALENDAS AUGUSTI. NATALE SANCTI APOLLONARIS MARTYRIS.
[000200 (1)],"    On ðæs caseres dagum ðe Claudius wæs gehaten, com se eadiga Petrus fram Antiochian byrig, in to Rome byrig mid manegum gebroðrum, and bodode geleafan bealdlice þam folce Romaniscum and Iudeiscum, swa swa Drihten him gewissode, swa þæt ða Romaniscan and ða reðan Iudeiscan manega gelyfdon on þone lyfigendan Hælend þurh Petres bodunge, and gebugon to fulluhte, behreowsigende heora synna mid soðre dædbote."
[000300 (10)],"    Hi underfengon þa Godes word mid gastlicre blysse, þæt God wolde asendan his sunu to mancynne, and þurh hine geedniwigian ðisne ealdan middaneard."
[000400 (13)],"    Þa wæs ðær mid Petre sum arwurðe godes man Apollonaris gehaten, þæs halgan apostoles folgere."
[000500 (15)],"    To ðam cwæð Petrus æfter sumum fyrste, Efne þu eart gelæred on eallum þingum be ðam hælende, Aris nu and underfoh þone halgan gast, and haligne bisceophad on þæs Hælendes naman, and far to þære byrig þe is gehaten Rauenna, þær wunað micel folc on fulum hæðenscype; boda heom be þam hælende, and ne beo ðu afyrht."
[000600 (22)],"    Swutollice ðu wast þæt se is soð Godes sunu, seðe deadum forgeaf lif æfter deaðe, and wanhalum mannum mid his worde læcedom."
[000700 (25)],"    Æfter ðysum wordum se eadiga Petrus gehadode Apollonarem <and> <gehalgode> to bisceope, and his handa sette ofer his heafod and cwæð, Asende ure Hælend Crist his halgan engel mid þe, se geforðige ðe, and þine fare gewissige, and þe getiþige þæs ðe þu gewilnige; and hine swa sende to ðære byrig mid siblicum cosse."
[000800 (32)],"    Appollonaris ða ferde to ðære foresædan byrig, and sumne blindne mann gehælde, ærþan þe he to ðære byrig become, and manega gelyfdon þurh ðæs mannes hælþe on ðone soðan God, and swa wurdon gefullode."
[000900 (36)],    He com ða to Rauenna ðære byrig and hraðe þær geswutelode þæs hælendes mihte on wannhalum mannum.
[001000 (38)],"    Þær wæs sum forðþegen on þære foresædan byrig, se hæfde gehyred be ðam halgan were, and axode gif he cuðe aht on læcecræfte."
[001100 (41)],"    Apollonaris him cwæð to, Ne cann ic naht on lacnunge buton on þæs Hælendes naman; and se þegen him cwæð to, Efne min wif is for manegum wintrum untrum, þam wæs ælc læcecræft wiðerræde oð þis."
[001200 (45)],"    Nu gif ænig miht is on ðe, geopena hi mid weorcum."
[001300 (46)],"    Apollonaris ða andwyrde and cwæð, geopenige God ælmihtig eowre heortena eagan, þæt ge on þone Hælend gelyfan, þonne ge geseoð his wundra."
[001400 (49)],"    He genam ða ðæs wifes hand, þas word clypigende, Aris nu on ðæs Hælendes naman and on hine gelyf, and ne sege þu heononforð þæt ænig sy his gelica."
[001500 (52)],"    Heo aras þa sona andsund of þam bedde, and cwæð þæt nan God nære butan se hælend þe he embe bodade."
[001600 (54)],"    Þa wundrode se þegn his wifes hælðe, and hi ealle sædon þæt se is soð God þe swilce wundra macað, and se mæg on gefeohte þam sige forgifan, þe hine soðlice lufiað."
[001700 (58)],"    He wearð þa gefullod mid his wife, and cildum, and eall his hyred on þæs Hælendes naman, and fela þæra hæðenra fengon to geleafan."
[001800 (61)],"    Apollonaris þa ðær wunode mid him on Rauenna byrig, and bodode geleafan, and manega gefullode ðæs folces meniu."
[001900 (64)],"    Manega eac befæstan syððan hi gefullode wæron, heora cild to lare þam soðfæstan bydele, and Godes geleafa ðær weox, and wanode se hæðenscype."
[002000 (67)],"    Hwæt se halga bisceop þa on ðære byrig wunode ða twelf gear fullice, and gefullode þa leode, and gelome heom mæssode, and mæssepreostas gehadode, and diaconas, and clericas, and dæghwamlice mid him Godes lof gefylde mid gastlicum sangum."
[002100 (72)],"    On ðære byrig wæs sum þegn Bonifacius gehaten, se wearð færlice dumb, and his wif þa asende to þam halgan bisceope, and bæd his geneosunge."
[002200 (75)],"    Efne ða se bisceop eode to his huse, and an wifman wæs ðær wod on his huse, and se deofol clypode and cwæð þurh þone wodan to ðam halgan bisceope, ic gedo þæt man gebint ðe, handum and fotum, and heonon ðe swa tihð of þysre byrig; and se bisceop andwyrde, Adumba ðu deofol, and of hire gewit, and ne spræc þu næfre eft þurh ænigne mann."
[002300 (83)],"    Þa gewat se deofol of ðam wodan sona, and se bisceop eode þær Bonifacius læg, dumb on his bedde, and gebæd for hine ðus, Drihten Hælend Crist, þu ðe beclysedest þyses mannes muð, þæt he ne moste leng clypian to hæðengildum swylce him to fultume, geopena nu his muð þæt he mærsige þinne naman, and gelyfe þæt þu eart lifigende God on worulde."
[002400 (91)],"    Hi cwædon ða amen, and on ðære ylcan tide wearð his tunge unbunden, and he blyssigende cwæð, Nis nan oþer God on to gelyfenne, butan se ana þe ðes eadiga bodað."
[002500 (94)],"    On þam ylcan dæge gelyfdon of þære leode on God ma ðonne fif hund manna, micclum þancigende Gode and þam halgan were, þurh þone þe hi wurdon onlihte."
[002600 (98)],"    Rufus wæs gehaten sum hæðen mundbora þe ða burh bewiste, ða wearð his dohtor seoc."
[002700 (100)],"    Þa sende se fæder sona to ðam bisceope, and sona swa he þyder com swa sawlode þæt mæden."
[002800 (102)],"    Hi weopon ða ealle ðe þærinne wæron, and se halga wer cwæð to hire fæder ðus, Ongin nu wel, Rufe, and behat me mid aðe, gif ðin dohtor nu hal bið, þæt þu hire geðafige þæt heo folgie Criste, and ðu oncnæwst nu his mihte."
[002900 (107)],"    Rufus him andwyrde, Efne heo is nu dead, ac gif ic geseo þæt heo eft gesund leofað, ic herige þonne Godes mihte and heo hire Hælende folgie."
[003000 (110)],"    Mid þam ðe hi ealle weopon þa eode he to ðam lice, and clypode mid geleafan to Criste, and cwæð, Min God Drihten Hælend, þe minum lareowe Petre forgeafe his gewilnunga swa hwæt swa he gewylnode æt ðe, arær nu ðis mæden of ðysum reðum deaðe, forðan þe heo is þin gesceaft, and nis nan God buton ðu."
[003100 (116)],"    Heo aras þa sona, and mid hreame clypode, Mære is se God þe ðes mann us bodað, and nis nan oðer God buton he ana."
[003200 (119)],"    Þa blissodon þa Cristenan on Cristes herunge, and þæt mæden wearð gefullod and hire modor samod, and eall heora hired samod, sume þreo hund manna; and fela ðæra hæðenra fengon to geleafan."
[003300 (123)],"    Se fæder swa ðeah Rufus, for þæs caseres reðnysse, ne dorste geopenian þæt he on Drihten gelyfde, ac he digellice lufode þone geleaffullan bisceop, and mid wistum him þenode, and his dohtor wearð gehadod to Godes ðeowdome, and þurhwunode mæden."
[003400 (128)],"    Appollonaris þa wearð gewreged to þam casere and to witnunge gelæd, and on þam witum geandette þæs Hælendes naman, and sum hæðen mann þe him swyðost onwann awedde ðærrihte, and his lif geendode yfelum deaðe."
[003500 (133)],"    Þa woldon þa Cristenan bewerian þone halgan, and ofslogon þæra hæðenra sume twa hund manna."
[003600 (135)],"    Se dema þa het lædan þone geleaffullan bisceop into blindum cwearterne, and on bendum healdan, and him ætes forwyrnan þæt he swa ateorode; ac Godes engel com to þam Godes men nihtes, and hine gereordode and mid his ræde gehyrte eallum onlocigendum, þe ðær on ymbhwyrfte wæron."
[003700 (141)],"    Hwæt ða on þone feorðan dæg het se foresæda dema gelædan ðone halgan on heardre racenteage, feorr on wræcsið ferigende on scipe."
[003800 (144)],"    Þær wæs sum æðelboren man, atelice hreoflig; þa axode se bisceop, wylt ðu beon hal?"
[003900 (146)],"    He cwæð, ic wylle; and him andwyrde se halga bisceop, Gelyf on Hælend crist; and se hæðena him andwyrde, gif he me gehælð he bið min Hælend God."
[004000 (149)],"    Appollonaris ða hrepode þone untruman hreoflian on ðæs Hælendes naman, and he wearð hal sona, mid þam ðe he clypode Cristes naman him to fultume."
[004100 (152)],"    Þa awearp se gehæleda his hæðenscype him fram, and gelyfde on ðone Hælend, and mid geleafan wearð gefullod."
[004200 (154)],"    Hit gelamp þa æfter fyrste þæt þa ungeleaffullan hæðenan gebundon þone bisceop, and to ðære byrig Rauenna geleddon on bendum, and beoton hine wodlice."
[004300 (157)],"    Ða gebæd hine se bisceop bealdlice to Gode, and heora deofolgild wearð towend, and heora templ toworpen."
[004400 (159)],"    Þa gesawon ða hæðenan þæs halgan weres mihte, and clypodon mid gehlyde, be ðam geleaffullan were, Beo se ealda arleasa ardlice ofslagen, þurh þone synd toworpene ða wuldorfullan godas."
[004500 (163)],"    Þa blissodon þa Cristenan, and cwædon mid geleafan, þæt se ana is soð God þe swylce wundra wyrcð."
[004600 (165)],"    Þa betæhton þa hæðenan þone halgan wer to slege sumum arleasum cwellere, se wæs geciged Taurus; and se Taurus gesamnode ða ceastergewaran him to, and axode þone halgan þurh hwæs mihte he gefremode þa wundorlican tacna, þæt swa micel werod him folgode."
[004700 (170)],"    Appollonaris him andwyrde, Nis ðeos nan oðer miht butan Hælendes Cristes, and we habbað Godes gife on urum heortum, and þa betwux oþrum spræcum cwæð se ylca Taurus to þam arwurðan were, Ic hæbbe ænne sunu þe ne geseah næfre dæges leoht."
[004800 (175)],"    Gedo þæt he geseo on þines drihtnes naman, and we sona gelyfað þæt he is soðlice God; elles we ðe forbærnað for ðinum deopum gyltum."
[004900 (178)],"    Ða cwæð se bisceop him to, Cume se blinda to me."
[005000 (179)],"    Þa com se blinda him to, and he cwæð mid geleafan, On þæs Hælendes naman geopena þin eagan and geseoh þurh hine; and he sona wearð hal beorhte locigende, seðe blind wæs geboren."
[005100 (183)],"    Hi wundrodon þa ealle, and anmodlice cwædon þæt se wære soð God þe swylce wundra worhte; and manega þa gelyfdon þurh ða mihte on God."
[005200 (186)],"    Taurus þa brohte þone bisceop digellice, of ðæs folces gehlyde to sumum his <landa>, and hine þær afedde feower gear mid wistum, syx mila fram Rauenna; and hine sohton þa cristenan, and his lare hlyston mid geleafan georne; and ealle ða untruman þe him oft to comon wurdon gehælede, and ham gesunde cyrdon."
[005300 (193)],"    Þa sendon ða hæðengildan mid hetelicum geðance ærende to þam casere, þæt he acwellan hete þone halgan bisceop, þæt heora biggencgas ne wurdon mid ealle adwæscte þurh ðone Drihtnes bydel."
[005400 (197)],"    Ða sende se casere sona him þis gewrit, Gif ænig man gremige ure godas dyrstiglice, gebete he wið hi oððe he beo adræfed awæg of ðære byrig, forðan þe hit ne bið na rihtlic þæt we wrecon ure godas, ac hi wrecað hi sylfe gif hi beoð astyrode."
[005500 (202)],    Beoð ge gesunde.
[005600 (203)],"    Þa het se burhealdor þone bisceop him to gefeccan, and axode hine sona hwylcere eawfæstnysse he wære, swylce he cwæde, hwæðer eart ðu cristen oððe hæðen?"
[005700 (206)],"    Se dema hatte Demosten, and he wæs deofles biggencga."
[005800 (207)],"    Þa cwæð se halga wer to þam hæðenan deman, Ic eom soðlice Cristen, and sanctus PETRUS me lærde, and he me hider asende to þissere gesæligan byrig, þæt ðurh þæs Hælendes naman eow hæl becume."
[005900 (211)],"    Demosten þa andwyrde ðam arwurðan halgan, Hwæt sceall hit swa langsum, efne nu is se tima þæt ðu forlæte þine ydelnysse and lac ðam godum geoffrige."
[006000 (214)],"    Appollonaris him andwyrde, Ic offrige me sylfne for minum gastlicum bearnum þe ic her Gode gestrynde; and swa hwa swa hine ne gebit to þam heofonlican Gode, se bið ecelice fordemed on þam ecan fyre, and ða ðe on God gelyfað and mid geleafan beoð gefullode, þa habbað þa ecean reste and unawendendlice welan."
[006100 (220)],"    Hwæt ða Demosten deoflice wearð gehathyrt, and betæhte þone halgan sumum hundredes ealdre to healdenne on cwearterne oðþæt he hine acwealde."
[006200 (223)],"    Se hundredes ealdor wæs ðam hæðenan bediglod, and wæs digellice Cristen, and cwæð to þam bisceope, min fæder, ic ðe bidde, ne beo þu swa hræd to deaðe, forðan þe us is þin lif nydbehefe git; ac far þe nu digellice þær ðu frið hæbbe, oþþæt ðises folces hatheortnyss hwæthwega beo gestylled."
[006300 (229)],"    He eode ða nihtes þæt he his life geburge, ac ða hæðenan wurdon wære his fare and hine gelæhton, and hine swa lange beoton oðþæt hi wendon þæt he wære dead."
[006400 (233)],"    He wearð swaþeah gebroht þurh his gebroðra þenunge eft to ðam Cristenum, and he anbidode on life seofon niht fullice, and hi fægre tihte to þam ecan life, and to geleafan georne."
[006500 (237)],"    He cwæð, ic secge eow þæt swara ehtnysse becumað ofer þa Cristenan for Cristes naman, ac æfter þære ehtnysse bið eft sybb forgifen, and ða caseras bugað to Cristes geleafan, and ælc deofolgild bið adilegod mid ealle, swa þæt man freolice mot mærsian þone ælmihtigan God geond ealne middaneard, and him lac offrian; and se ðe on geleafan þurhwunað, se leofað a on ecnysse."
[006600 (245)],"    Æfter ðyssere tihtinge, and oðrum manegum spræcum, gewat se halga wer of worulde to Gode, mid þam he a wunað on þære ecean <eadignysse>; and his leorningcnihtes ledon his lic arwurðlice on ane stænene þruh, and seo stod wið þone weall."
[006700 (250)],"    Twam læs ðryttig geara he wæs heora bisceop on manegum ehtnyssum, þam ælmihtigan þeowigende, and his edlean bið nu endeleas forðy mid þam ælmihtigan Gode, þe on ecnysse rixað; AMEN."
