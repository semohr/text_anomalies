id,text
[000100 (1)],KAL. <AUGUSTVS>. PASSIO SANCTORVM MACHABEORUM.
[000200 (1)],"    Æfter ðam ðe Alexander se egefulla cyning todælde his rice his dyrlingum gehwilcum on his forðsiðe, and hi fengon to rice gehwylc on his healfe, þa weoxon fela yfelu wide geond eorðan for ðæra cyninga gewinne."
[000300 (6)],"    An ðæra cyninga wæs heora eallra forcuðost, arleas and uppahafen, Antiochus gehaten, se feaht on ægypta lande and afligde ðone cynincg, and ferde syððan to Hierusalem mid mycelre fyrde, and bereafode Godes templ goldes and seolfres, and fela goldhordas forð mid him gelæhte, and ða halgan maðmfatu and þæt mære weofod, and ofsloh þæs folces fela on ðære byrig, and modelice spræc, on his mihta truwigende."
[000400 (15)],"    Eft æfter sumum fyrste asende se cyning on ærendgewritum þæt ealle menn gebugon to his hæðenscipe and to his gesetnyssum; and asende to Hierusalem iudeiscre byrig on þære wæs ða gewurðod se eallwealdende God æfter ðære ealdan æ, þe hi ana þa heoldon, and het hi gebugan fram Gode and fram his biggengum, and arærde þæt deofolgild uppon Godes weofode, and het hi ealle offrian to ðære anlicnysse, and ælcne acwellan þe wiðcwæde his hæsum."
[000500 (25)],"    Wearð þa mycel angsumnyss on eallum þam folce þe on God gelyfdon, for ðam gramlicum dædum; and manega gebugon to ðam manfullan hæðengilde, and eac fela wiðcwædon þæs cyninges hæsum, and woldon heora lif forlætan ærþan ðe heora geleafan, and noldon hi fylan mid þam fulan hæðenscype, ne Godes æ tobrecan þe hi on bocum ræddon."
[000600 (31)],"    Hwæt þa wearð gelæht sum geleafful bocere, harwencge and eald, se hatte Eleazarus, and hi bestungon him on muþ, mid mycelre ðreatunge, þone fulan mete þe Moyses forbead Godes folce to þicgenne, for þære gastlican getacnunge."
[000700 (37)],"    We moton nu secgan swutellicor be ðysum, hwylce mettas wæron mannum forbodene on ðære ealdan æ, þe mann ett nu swaðeah."
[000800 (40)],"    Moyses forbead for mycelre getacnunge on ðære ealdan æ, æfter Godes dihte, þa nytenu to etanne þam ealdan folce þe heora <cudu> ne ceowað and het ða unclæne, and þa þe synd gehofode on horses gelicnysse untoclofenum clawum wæron unclæne eac."
[000900 (46)],"    Þa clænan nytenu þe heora cudu ceowað getacniað þa men þe on heora mode smeagað embe Godes willan, syððan hi his word gehyrað of lareowa muðum swylce hi heora mete ceowan."
[001000 (50)],"    And ða synd unclæne þe heora cudu ne ceowað, forðan þe hi getacniað þa ðe tela nellað, ne nellað leornian hwæt Gode leof sy, ne on heora mode wealcan þæs Hælendes beboda, and syndon forðy unclæne swa swa ða forcuðan nytenu."
[001100 (55)],"    Þa nytenu synd clæne þe tocleofað heora clawa and heora cudu ceowað; hi getacniað þa geleaffullan on Godes gelaðunge, þe mid geleafan underfoð þa ealdan gecyðnysse and Cristes gesetnysse, þæt is seo ealde æ, and seo niwe gecyðnyss, and ceowað Godes beboda symle mid smeagunge."
[001200 (61)],"    Þa nytenu wæron unclæne gecwedene on þære æ, þe ne tocleofað heora clawa þeah ðe hi heora cudu ceowan, oððe gif hi tocleofað heora clawa and ceowan nellað, for ðære getacnunge þe ða towerd wæs, þæt getacnað þæt we tocleofan ure clawa on þam twam gecyðnyssum, þæt is, on ðære ealdan æ and on ðære niwan, gecyðnysse, þæt is æ and godspel; and þæt we on mode smeagan þæs ælmihtigan hæse, and se ðe aþor forlæt, se leofað unclæne."
[001300 (69)],"    Swa swa ða iudeiscan þe urne Drihten forseoð, and his godspel bodunge to bysmre habbað syndon unclæne, and Criste andsæte, þeah ðe hi moyses æ on heora muðe wealcon, and nellað understandan butan þæt steaflice andgit."
[001400 (74)],"    Fela wæron forbodene Godes folce on ðære ealdan æ, þe nu syndon clæne æfter Cristes tocyme, siððan Paulus cwæð to þam Cristenum ðus,Omnia munda mundis; þæt is on englisc, Ealle ðincg syndon clæne þam clænum mannum; þam ungeleaffullan and unclænum nis nan þincg clæne."
[001500 (79)],    Hara wæs ða unclæne forðan ðe he <nis> cliferfete.
[001600 (80)],    And swin wæs ða unclæne forðan þe hit ne ceow his cudu.
[001700 (81)],"    Sume wæron þa fule þe nu synd eac fule, ac hit biþ to langsum eall her to logigenne be ðam clænum nytenum oððe be þam unclænum on ðære ealdan æ, þe mann ett nu swaðeah."
[001800 (85)],"    Þa wolde Eleazarus werlice sweltan ærðan þe he godes æ forgegan wolde, and nolde forswelgan ðas spices snæd þe hi him on muð bestungon, forðan þe Moyses forbead swyn to etenne swa swa we ær sædon."
[001900 (90)],"    Þa bædon ða cwelleras, for heora eald cyððe, þæt hi moston him beran unforboden flæsc, and dyde swilce he æte of ðam offrungspice, and swa mid ðære hiwunge him sylfum geburge."
[002000 (94)],"    Ða cwæð Eleazarus, Ic eom eald to hiwigenne, and wenað þa geongan þæt ic wille forgægan Godes gesetnysse for ðisum sceortan life, and bið þonne min hiwung him to forwyrde, and ic sylf beo andsæte þurh swylce gebysnunge."
[002100 (99)],"    Ðeah ðe ic beo ahred fram manna reðnysse, ic ne mæg þam ælmihtigan ahwar ætberstan, on life oþþe on deaðe; ac ic læte bysne þam iungum cnihtum gif ic cenlice swelte arwurðum deaðe for ðære halgan æ."
[002200 (104)],"    Þa wurdon ða cwelleras, þe him cuðlice tospræcon, swyðe geyrsode for ðære andsware, and tugon hine to þam witum þæt he wurde acweald, and he ða mid geleafan his lif geendode."
[002300 (108)],"    Þær wurdon eac gelæhte and gelædde to ðam cynincge seofon gebroðra swyðe gelyfede; and heora modor samod, and hi man mid swingle ðreade, þæt hi etan sceoldon, ongean Godes æ, spicc."
[002400 (112)],"    Þa cwæð se yldesta, hwæt axast ðu æt us?"
[002500 (113)],"    We synd gearwe to sweltenne swyðor þonne to forgægenne ures scyppendes drihtnes æ, þe he gesette þurh <moysen>."
[002600 (115)],"    Þa yrsode se cynincg, and het forceorfan his tungan, and hine behættian and his handa forceorfan, and eac befotian, and het feccan ænne hwer and hine þæron seoðan oð þæt he sawlode ætforan his gebroþrum, þæt hi abugan sceoldon."
[002700 (120)],"    Hwæt þa six gebroþra hi sylfe þa tihton and seo modor samod secgende him betwynan þæt hi sweltan woldon for godes gesetnyssum, and hi cwædon þus, God sylf gefrefrað us swa swa Moyses geswutelode on ðære fiftan bec, þæt is þæt God gefrefrað his ðeowan."
[002800 (125)],"    Þa gebundon ða cwelleras þone oþerne broðor, and hine behættedon hetelice, and axodon hwæðer he etan wolde arðan þe he behamelod wurde."
[002900 (128)],"    He cwæð þæt he nolde, and he ða gelice witu swa swa his yldra broðor ardlice underfeng, and cwæð to ðam cyninge þe hi acwellan het, ðu, forscyldegodesta cynincg, ofslihst us and amyrst, ac se ælmihtiga cyning us eft arærð to þam ecan life, nu we for his æ sweltað."
[003000 (134)],    Hi bundon ðone þryddan and mid bysmore <hetan> his tungan forð ræcan.
[003100 (135)],"    And he hraðe swa dyde and his handa him ræhte and mid anrædnysse cwæð, ðas lima ic hæfde þurh ðone heofonlican cynincg, ac ic hi nu forseo for his gesetnysse, forþan þe ic hopie to him, þæt ic hi eft underfo æt him."
[003200 (140)],"    And se cynincg wundrode, and þa þe mid him wæron, ðæs cnihtes anrædnysse, þæt he ða cwylmincge forseah."
[003300 (142)],"    Æfter ðyses forðsiðe, hi gefengon ðone feorðan, and eallswa getintregedon, ac he anrædlice cwæð, Selre us is to sweltenne and soðlice anbidian þæs ecan æristes æt ðam ælmihtigan Gode; ac ðe ne bið nan ærist to ðam ecan life."
[003400 (147)],"    Se ða geendode mid anrædum geleafan, and hi gefengon to dreccenne þone fiftan broðor."
[003500 (149)],"    He beseah ða to ðam cynincge and cwæð him þus to, Nu ðu mihte hæfst betwux mannum sume hwile, þu dest swa swa ðu wylt, ac ne wen ðu swaðeah þæt se God us forlæte þe we on gelyfað."
[003600 (153)],"    Þu afindst his mihte ungefyrn on ðe sylfum, hu he þe tintregað teartlice on witum."
[003700 (155)],"    Se geendode ða, and hi ardlice gelæhton þone sixtan broðor, and he sweltende cwæð, Ne dwela ðu on idel, þeah ðe Drihten ðe geþafige þæt we for urum synnum to swylcere wæfersyne synd, and ne wen ðu na be þe þæt þu ungewitnod beo, nu ðu winst ongean God, and se gewat þa swa sona."
[003800 (161)],"    Þa wundrode heora modor þæt hi swa wel ongunnon, and heo mid bliþum mode hyre bearn æfre tihte, ælcne onsundron and sæde heom eallum Ne fegde ic eowre lima, ne ic eow lif ne forgeaf, ac middaneardes scyppend eow sealde gast and lif he eft eow forgifð þæt ece lif mid him swa swa ge nu syllað eow sylfe for his æ."
[003900 (168)],"    Hwæt ða Antiochus se arleasa cynincg behet þam anum cnapan þe þær cucu wæs þa git mycele woruldæhta gif he wolde him abugan and bæd eac ða modor þæt heo hire bearn tihte, þæt he huru ana abuge þeah þe his gebroðra noldon."
[004000 (173)],    And seo modor behet him þæt heo wolde hine læran.
[004100 (174)],"    Þa abeah seo modor to hire bearne and cwæð, Gemiltsa me min sunu, ic ðe to men gebær; beseoh nu to heofonum, and besceawa þas eorðan, and ealle ða gesceafta þæt him on synd nu, and understand be ðam hu se ælmihtiga God hi ealle gesceop butan antimbre of nahte, and ne forhta ðu ana for ðysum feondlican cwellere, ac underfoh þone deað swa swa ðine gebroðra dydon, þæt ic ðe eft underfo on eadignysse mid heom."
[004200 (183)],"    Þa clypode se iungling to ðam cwellerum þus and cwæð, Hwæs andbidige ge?"
[004300 (184)],"    Ne beo ic na gehyrsum þæs cyninges hæsum, ac Godes bebodum þe he bebead þurh Moysen."
[004400 (187)],"    And þu manfulla cyning, þinre modignysse scealt soðlice on Godes dome susle ðrowian."
[004500 (189)],"    Ic sylle min agen lif, and minne lichaman samod for Godes gesetnyssum, swa swa mine six gebroðra; and ic clypige to Gode þæt he urum cynne gemiltsige, and þæt he do mid witum þæt ðu wite þæt he is ana God."
[004600 (193)],"    Þa wearð se cynincg wælhreow þam cnihte ofer ealle þa oðre þa he ær acwealde for ðære forsewennysse, and se gesæliga cniht on þam teartum witum gewat þa of life mid fullum geleafan, and seo geleaffulle modor wearð eac acweald ætforan þam cyninge, æfter hire seofon sunum, gesæliglice for Gode."
[004700 (200)],"    Þyssera martyra gemynd is on hlafmæssan dæg, swa wide swa Godes þeowas Godes þenunge gymað."
[004800 (202)],"    Manega halgan wæron under moyses æ, ac we nabbað heora gemynd mid nanum mæssedæge butan þyssera gebroðra þe swa bealdlice ðrowodon."
[004900 (204)],ITEM.
[005000 (205)],"    WE wyllað eac awritan [[../images/lbar.gif]]asecgan hu þæt gewinn geendode, and hu se ælmihtiga God þa arleasan afligde mid mycelre sceame, swa swa us sægð seo racu."
[005100 (208)],"    Mathathias wæs gehaten sum heah Godes þægn, se hæfde fif suna ful cene mid him."
[005200 (210)],"    An hatte iohannes, oðer Symon, ðridda Iudas, feorða Eleazarus, fifta Ionathas, binnan Hierusalem, þas bemændan sarlice mid swyðlicre heofunge, þæt hi swylce yrmðe gesawon on heora life, and noldon abugan to ðam bysmorfullan hæðenscipe."
[005300 (216)],"    Þa asende se cynincg to ðam foresædan ðegene, and het hi ealle bugan to his blindum godum, and him lac offrian and forlætan Godes æ."
[005400 (219)],"    Ac Mathathias nolde þam manfullan gehyran, ne Godes æ forgægan for his gramlican ðreate."
[005500 (221)],"    Efne þa eode on heora eallra gesihðe an Iudeisc mann to þam deofolgilde, and geoffrode his lac swa swa Antiochus het."
[005600 (224)],"    Hwæt ða Mathathias on mode wearð geangsumod, and ræsde to ðam were þe ðær wolde offrian, and ofsloh hine sona, and siððan þone oþerne, þæs cynincges ðegn, þe hine ðærto neadode, and towearp þæt deofolgild, and wearð him awege."
[005700 (229)],"    Clypode þa hlude, ælc þe geleafan hæbbe, and Godes æ recce, gange him to me."
[005800 (231)],"    He fleah ða to westene, and fela manna mid him mid anrædum mode, and ða manfullan forsawon."
[005900 (233)],"    Þa asende se cynincg him sona æfter mycele meniu to ðam widgillum muntum, þær hi flocmælum ferdon mid heora hiwum."
[006000 (236)],"    Þa wearð þær ofslagen sum dæl þæs folces þe on fyrlene wæs fram Mathathian, forðan þe hi noldon <feohton> on þam freolsdæge, ac leton hi ofslean on unscæððignysse."
[006100 (240)],"    Þæt werod weox ða swyðe þe wæs mid Mathathian, and hi anrædlice fuhton, and afligdon ða hæðenan mid mycelre strængðe, þe modegodon ongean God."
[006200 (243)],"    Mathathias þa ferde mid his maga fultume and ehte þæra hæþenra, and mid ealle adræfde, and Godes æ arærde, and him eac God fylste."
[006300 (246)],"    He ealdode þa, and his ende genealæhte, and lærde his suna mid geleafan and cwæð, Onginnað nu þegenlice, nu eow þearf mycel is, and syllað eower agen lif for ðære soðfæstan æ, and for ura fædera cyðnysse; hit cymð eow to wuldre."
[006400 (251)],"    Beoð gemyndige nu, mine bearn, hu se mæra Abraham on mycelre costnunge Gode wæs getrywe, and him com þæt to rihtwysnysse."
[006500 (254)],"    Eallswa Ioseph, and Hiesus Naue, Dauid and Danihel, and ealle ða þe on God truwodon, wurdon æfre getrymde, for heora trywðe wið hine."
[006600 (257)],"    Beoð nu gehyrte, and gehihtað on God, and healdað mid ðegenscipe ða halgan Godes æ, forðan þe ge beoð wuldorfulle on hire."
[006700 (260)],"    Ne forhtige ge ic bidde for ðæs fyrnfullan þreatum, forðan þe his wuldor is wyrms and meox; nu todæg he modegað, and tomergen he ne bið, he awent to eorðan, and his geðoht forwyrð."
[006800 (264)],"    Eower broðor Symon is snotor and rædfæst, he bið eow for fæder; folgiað his rædum."
[006900 (266)],"    Iudas Machabeus is mihtig and strang; beo he eower ealdor on ælcum gefeohte, and gaderiað eow to þa þe Godes æ lufiað, and wrecað eower folc on ðam fulum hæðenum, and healdað Godes æ on godum biggencgum."
[007000 (271)],"    He bletsode ða his suna, and swa gewat of life, and his lic wæs bebyriged on his agenre byrig, and Israhel hine beweop on þa ealdan wisan."
[007100 (274)],"    Hwæt ða Iudas Machabeus mihtiglice aras on his fæder stede, and wiðstod his feondum, and his feower gebroðra him fylston anrædlice and ealle ða þe wæron wunigende mid his fæder, and fuhton ða mid blisse, and afligdon þa hæþenan."
[007200 (279)],"    Iudas ða hine gescrydde mid his scinendan byrnan, swa swa ormæte ent, and hine ealne gewæpnode, and his fyrde bewerode wið fynd mid his swurde."
[007300 (282)],"    He wearð þa leon gelic on his gewinnum and dædum, and todræfde þa arleasan, and his eðel gerymde."
[007400 (284)],"    His fynd þa flugon afyrhte for him, and ealle ða yfelwyrcendan wurdon gedræfde."
[007500 (286)],"    And seo hæl wearð gesped on Iudan handum ða, and he geblissode his cynn, þe wæs gecweden Iacob, and his hlisa þa asprang to þam ytemestan landum."
[007600 (289)],"    Ða gegaderode Appollonius, sum gramlic heretoga, of Samarian byrig swyðlice fyrde, and of manegum ðeodum menn to gefeohte togeanes Israel and Iudan mægðe."
[007700 (293)],"    Ac Iudas him com to, and acwealde hine sona, and fela his folces, and ða oðre ætflugon."
[007800 (295)],"    Iudas ða gelæhte þæs Appollonies swurd, þæt wæs mærlic wæpn, and he wann mid þam on ælcum gefeohte on eallum his life."
[007900 (298)],"    Eft ða wæs sum heretoga gehaten Seron on Syrian lande, se cwæð to his leode, Ic wille wyrcan me naman and oferwinnan Iudan, and þa ðe him mid synd, þe forsawon ðone cyning."
[008000 (302)],"    He gesamnode þa his fyrde, and ferde mid prasse to Iudea lande, and fela leoda mid him."
[008100 (304)],"    Iudas þa him com to, and his geferan cwædon, Hu mage we þus feawa feohtan ongean ðas meniu, nu we synd gewæhte mid gewinne and meteleaste?"
[008200 (307)],"    Iudas him andwyrde anrædlice and cwæð, Nis nan earfoðnyss ðam ælmihtigan Gode on feawum mannum oððe on micclum werode to helpenne on gefeohte, and healdan þa ðe he wile, forðan þe se sige bið symle of heofonum."
[008300 (312)],"    Ðas cumað to us swylce hi cenran syndon ðonne we, and willað us fordon and awestan ure land; we soðlice feohtað for us sylfe wið hi, and for Godes æ, and God hi eac fordeð ætforan ure gesihðe, ne forhtige ge nateshwon."
[008400 (317)],"    Æfter ðyssere spræce hi eodon togædere, and Iudas ða afligde þone foresædan Seron and his here samod mid swyðlicre bylde."
[008500 (320)],"    And þær wurdon ofslagene eahta hund wera, and ða oðre ætflugon to Philistea lande."
[008600 (322)],"    Iudan ege ða asprang wide geond land, and his gebroðra oga ofer ealle ða hæðenan; and ealle þeoda spræcon hu ðegenlice hi fuhton."
[008700 (325)],"    Iudea land wæs ða lange butan cyninge on eallum þysum gewinnum, ac hi werode Iudas, and eft his gebroðra æfter his geendunge."
[008800 (328)],"    Hwæt ða wearð gecydd þam cyninge Antioche embe Iudan sige, and he geswearc ða on mode, and sende ða his here mid anum heahþegne Lisias gehaten on Iudea lande."
[008900 (332)],"    On ðære fyrde wæron feowertig þusenda, and seofon þusenda swyðe gewæpnode; and comon ða mid þrymme to Iudeiscum cynne."
[009000 (335)],"    Iudas þa gehyrte his geferan mid wordum, and fæston ænne dæg fultumes biddende æt þam ælmihtigan Gode, þæt he hi gemundian sceolde, and his halige templ healdan wið þa hæðenan."
[009100 (339)],"    Hi ferdon ða gehyrte to þam gefeohte werd, and Iudas eft ða spræc to eallum his geferum, Beoð ymbgyrde stranglice to þysum stiðan gewinne, forðan þe us is selre þæt we <sweltan> on gefeohte, þonne þas yrmðe geseon on urum cynne ðus, and on urum haligdome; ac swa swa se heofonlica God wylle don be us, gewurðe hit swa."
[009200 (346)],    Beoð gemyndige hu mihtiglice he ahredde ure fæderas iu wið Pharao þone kyning on ðære readan sæ on þære ðe he besanc to grunde.
[009300 (349)],"    Uton clypian to heofonum þæt God ure helpe, and tobryte þisne here, þæt þa hæðenan tocnawon þæt nis nan oðer God þe Israhel alyse."
[009400 (352)],"    Machabeus þa genealæhte mid lytlum werode, þæt wæron ðreo þusend þe him ða gelæstan wolde."
[009500 (354)],"    Hi <bleowan> þa heora byman and bealdlice fuhton, oð þæt þa hæðenan flugon to fyrlenum landum, and Iudas hi todræfde swa swa deor to wuda."
[009600 (357)],"    Þær wurdon ofslagene sume þreo þusend, and Iudas þa funde þa ða he fram fyrde gecyrde gold and seolfor, godeweb and purpuran, and fela oðre herereaf on þam fyrdwicum; and hi þancodon ða Gode eallre his godnysse."
[009700 (362)],"    Eft on ðam oþrum geare geanlæhte Lisias fif and sixtig þusenda fyrdendra þegena, and wolde oferfeohtan þæt Iudeisce folc."
[009800 (365)],"    Iudas ða Machabeus micclum on God truwode, and ferde him togeanes mid þam folce þe he hæfde, þæt wæron twelf þusend wigendra manna."
[009900 (368)],"    And Iudas hine gebæd þa and bletsode his scyppend, gebletsod eart ðu, ælmihtig Israhela hælend, þu ðe tobryttest iu þone breman here on Dauides handum, tobryt nu ðas hæðenan on þines folces handum, and mid fyrhte geegsa; alege hi mid swurdum ðe lufigendra þæt ealle þe herian, þe gehyrað þinne naman."
[010000 (375)],"    Hi slogon þa togædere unslawe mid wæpnum, and þær feollon ða hæþenan fif ðusend ofslagene, and Lisias fleah mid þære fyrdlafe."
[010100 (378)],"    Þa cwæð Iudas to his geferum þæt he ða fylðe wolde adon of þam Godes temple, þe se gramlica Antiochus þær aræran het on hæðene wisan, and hi ferdon ða to, and þa fylðe adydon ut of ðam Godes huse, and Godes lof arærdon æfter Moyses æ, mid mycelre blysse, and offrodon Gode heora lac mid geleafan and sange."
[010200 (385)],"    Iudas ða hine bewende and wan wið ða hæðenan, forðan ðe hi woldon awestan þa Iudeiscan; ac Iudas hi oferfeaht and aflymde hi æfre, and heora burga forbernde and hi to bysmore tawode."
[010300 (389)],"    Efne ða on sumum dæge, sende man to Iudan ærendgewritu fram Israhela ðeode, and cyddon þæt þa hæþenan hæfdon hi besetene, and ofslagen hæfdon sum þusend manna."
[010400 (393)],"    Eac on oðre healfe him comon ærendracan to, of Galileiscum lande, heora lifes orwene, and cyddon þæt ða hæðenan him comon to gehwanon, and woldon hi fordon and adilegian heora eard."
[010500 (397)],"    Iudas ða befran his geferan rædes, and cwæð to Simone, his gesceadwisan breþer, Geceos ðe nu fultum and far to Galilea, and gehelp ðinum magum ðe ða manfullan besittað."
[010600 (401)],"    Ic and Ionathas, min gingra broðor, farað to Galaað to afligenne þa hæðenan."
[010700 (403)],"    He gesette ða heafodmenn to gehealdenne þæt folc, and bead þæt hi ne ferdon to nanum gefeohte ongean ða hæðenan oð þæt he ham come."
[010800 (406)],"    Simon ða genam þreo ðusend mid him, and Iudas and Ionathas eahta þusenda, and Symon feaht gelome, and aflymde ða hæðenan, and his magas ahredde wið heora reðnysse, and to lande gebrohte mid mycelre blisse."
[010900 (411)],"    Iudas eac ferde ofer Iordanen ða ea, geond þæt widgille wæsten, and gewylde ða hæðenan."
[011000 (413)],"    He com þa to anre byrig Bosor gehaten, on ðære wæron ða hæðenan þe hyndon his magas."
[011100 (415)],"    Þa he ealle ofsloh mid swurdes ecge, and ontende ða burh and tencgde him forð syððan."
[011200 (417)],"    Efne ðæs on mergen him com swa mycel mennisc to þæt nan mann ne mihte ða meniu geriman, and begunnon to feohtenne fæstlice mid cræfte, and nyston þæt Machabeus mid þam mannum wæs."
[011300 (421)],"    Þa ða Iudas gehyrde þæra hæðenra gehlyd, and þæs feohtes hream, þa ferde he him hindan to mid ðrym scyldtruman, and sloh ða hæðenan oð þæt hi oncneowon þæt se cena Iudas him wiðfeohtende wæs, and wendon ða to horsum; wiston þæt hi ne mihton Machabeo wiðstandan."
[011400 (427)],"    On þam gefeohte wurdon eahta ðusend wera ofslagene þæs hæðenan folces, and ða oþre ætflugon."
[011500 (429)],"    Iudas ða ferde feohtende wið þa hæðenan, and heora burga forbærnde, and hi bysmorlice ofsloh."
[011600 (431)],"    Þa com Timotheus sum cene heretoga mid ormætre fyrde, and gesæt æt anum forda."
[011700 (433)],"    Ac Iudas him com to caflice mid wæpnum, and oferferdon ðone ford, and fuhton wið þa hæðenan swa swa his gewuna wæs, oð þæt hi wendon him fram and heora wæpna awurpon, and gewendon to anre byrig; ac Iudas hi forbærnde and þa burh samod."
[011800 (438)],"    He genam ða his magas of ðam manfullan, mid wifum and mid cildrum, and gewendon him ham."
[011900 (440)],"    Þa wæs þær an mycel burh on heora wege middan, and næs nanes mannes fær on naþre healfe þære byrig buton ðurh þæt port, and hi bædon ða georne þæt hi mid friðe moston faran þurh ða burh þe hi forbugan ne mihton, ac ða burhware noldon þæs færes him getyðian, ac betyndon þa gatu mid micclum weorcstanum, and truwodon to þam wealle."
[012000 (447)],"    Þa ne mihte Iudas meteleas þær abidan, ac het abrecan þone weall þeah þe he brad wære."
[012100 (449)],"    Eodon ða ealle inn, and ofslogon ealle ða hæðenan, and <awestan> ða burh, and wendon him hamwerd oþ þæt hi comon ansunde to lande, and geoffrodon heora lac þam lifigendan Gode, þancigende his gescyldnysse þæt hi ealle gesunde comon eft to heora earde, of swa micelre frecednysse."
[012200 (455)],"    Ac heora geferan æt ham fuhton unwærlice wið þa hæðenan leoda ofer Iudan leafe þa hwile ðe he ute wæs, and wurdon ða ofslagene wel fela manna, ða ða hi fuhton buton wisdome."
[012300 (459)],"    Seo æftre boc us sægð þæt hi on sumne sæl fuhton, þa wurdon hi sume beswicene mid gitsunge, swa þæt hi feoh naman, and fracodlice behyddan on heora bosmum, of ðam deofollicum biggencgum, ongean Godes æ, and hi ealle ðær feollon þe þæt feoh behyddon on ðam gefeohte ofslagene; and heora geferan fundon þæt feoh on heora bosmum, and cwædon þæt God sylf geswutelode heora unriht, and heredon Godes dom þe heora digle geopenode."
[012400 (468)],"    Iudas gegaderode ða godne dæl feos, þæt wæron twelf þusend scyllinga eall hwites seolfres, and sende to Hierusalem for heora synnum to offrigenne heora sawle to alysednysse þe ðær ofslagene wæron, æwfæstlice understandende be ure ealra æriste; buton he gelyfde þæt hi æfter langum fyrste of deaðe arisan sceoldon þe ðær ofslagene wæron, elles he offrode on idel his lac."
[012500 (476)],"    Ac he soðlice besceawode, þæt ða ðe mid soðre arfæstnysse on deaþe geendiað, þæt hi mid Drihtne habbað þa selestan gife on þam soðan life."
[012600 (479)],"    Hit is halig geðoht, and halwende to gebiddenne for ðam forðfarendum þæt hi fram synnum beon alysede."
[012700 (481)],"    Hit sægð on þære æftran bec Machabeorum þus, þæt Timotheus ðe ær fleah æt ðam forda fram Iudan, þæt he eft gegaderode oþerne here him to, and wolde mid wæpnum gewyldan þa Iudeiscan, and com ða mid fyrde to gefeohte gearu; and Machabeus se cena clypode to Gode, and his geferan eac swa fultumes biddende."
[012800 (488)],"    Eodon þa of ðære byrig gebylde þurh God, and hi fengon togadere fæstlice mid wæpnum."
[012900 (490)],"    Hwæt ða færlice comon fif englas of heofonum, ridende on horsum mid gyldenum gerædum, and twægen þæra engla on twa healfe Iudan feohtende wæron, and hine eac bewerodon; and hi ealle fif fuhton mid Iudan sceotiende heora flan and fyrene ligettas on ða hæðenan leoda, oð þæt hi licgende swulton, twentig þusend manna and six <hundred> ofslagene."
[013000 (498)],"    Timotheus þa fleah mid fyrhte fornumen into anre byrig, and him æfter ferde Iudas mid fultume, and fuhton wiðutan oð þæt hi hi oferwunnon and gewyldon þa burh, and Timotheum acwealdon þær ðær he becropen wæs, and his broðor samod, mid swurdes ecge."
[013100 (504)],"    Æfter þysum dædum hi þancodon Drihtne mid lofsangum and andetnyssum eallra þæra mærða þe he ðam Iudeiscum gedyde foroft, and him sige forgeaf, and siðe don ða ham."
[013200 (508)],"    Gif hwa nu wundrige hu hit gewurþan mihte þæt englas sceoldon ridan on gerædedum horsum, þonne wite he to soþan þæt us secgað gehwær ða halgan Godes bec, þe ne magon beon lease, þæt englas oft comon cuðlice to mannum swilce on horse ridende, swa swa we her rehton."
[013300 (514)],"    Þa Iudeiscan wæron ða dyreste Gode on ðære ealdan æ, forðan þe hi ana wurðodon þone ælmihtigan God mid biggencgum symle, oþ þæt Crist, Godes sunu, sylf wearð acenned of menniscum gecynde of þam Iudeiscum cynne, of Marian þam mædene butan menniscum fæder."
[013400 (520)],"    Þa noldon hi sume gelyfan þæt he soð God wære, ac syrwdon embe his lif, swa swa he sylf geðafode."
[013500 (522)],"    Wæron swaþeah manega of þam cynne gode, ge on ðære ealdan æ, ge eac on þære niwan, heahfæderas and witegan and halige apostolas, and fela ðusenda þe folgiað Criste, þeah þe hi sume wunian wiðerwerde oþ þis."
[013600 (527)],"    Hi sceolon swaðeah ealle on ende gelyfan, ac ðær losiað to fela on þam fyrste betwux, for heora heardheortnysse wið þone heofonlican Hælend."
[013700 (530)],"    Betwux þysum ferde se foresæda Antiochus to Persiscre þeode mid micclum þrymme, wolde þær oferwinnan sume welige burh; ac he wearð þanon afliged and fracodlice ætbærst, and mid micelre angsumnysse of þam earde gewende to Babilonian werd, and him wearð þa gecydd hu Iudas oferfeaht his fynd mid wæpnum, and hu he geclænsod hæfde þæt halige Godes templ fram eallum þam fylðum þe he fyrnlice þær arærde, wearð þa geangsumod and eac geuntrumod forðam þe him God gram wæs, and he grimetode egeslice, secgende and seðende þæt him swa gelumpen wæs, forðan ðe he Godes templ tawode to bysmore, and ða geleaffullan wolde of heora lande adylegian."
[013800 (544)],"    Him weollon þa wurmas of ðam <gewitnodan> lichaman, and he stanc swa fule þæt man hine ferian ne mihte, and he ða yfele and earmlice geendode on ælfremedom earde to þam ecan witum; and his sunu Eupator æfter him rixode."
[013900 (549)],"    Se wearð eac ongebroht þæt he ofslean wolde þa geleaffullan Iudei, þe gelyfdon ða on God."
[014000 (551)],"    Hi gelyfdon þa on þa ealdan wisan, on þone ælmihtigan God, þeah ðe hi sume wiðsocon siðþan þone Hælend, and eac swa ofslogon swa swa he sylf wolde."
[014100 (554)],"    Hwæt ða Eupator, Antioches sunu, gegaderode his fyrde fyrran and nean, and sende hundteontig þusenda gangendra manna, and twentig þusenda gehorsedra manna, and þrittig ylpas ealle getemode, and to wige gewenode mid wundorlicum cræfte."
[014200 (560)],"    Fif hund gehorsedra manna ferdon mid ælcum ylpe, and on ælcum ylpe wæs an wighus getimbrod, and on ælcum wighuse wæron þrittig manna feohtende <mid> <cræfte>, and mid gecneordnysse farende."
[014300 (564)],"    Sumum menn wile þincan syllic þis to gehyrenne, forþan þe ylpas ne comon næfre on Engla lande."
[014400 (566)],"    Ylp is ormæte nyten mare þonne sum hus, eall mid banum befangen binnan þam felle butan æt ðam nauelan, and he næfre ne lið."
[014500 (569)],"    Feower and twentig monða gæð seo modor mid folan, and þreo hund geara hi libbað gif hi alefede ne beoð, and hi man mæg wenian wundorlice to gefeohte."
[014600 (572)],"    Hwæl is ealra fixa mæst, and ylp is eallra nytena mæst, ac swaþeah mannes gescead hi mæg gewyldan."
[014700 (574)],"    Þa hæðenan ða ferdon to ðam gefeohte swyðe, and mid morberium gebyldon þa ylpas, forðan þe morberian him is metta leofost."
[014800 (577)],"    Þær wæs swyðe egeslic here þæra hæðenra manna, ac swaðeah Iudas heom eode to mid wige, and ofsloh þær sona six hund wera."
[014900 (580)],"    And an his geferena, Eleazarus hatte, arn to anum ylpe þe ðær enlicost wæs, wende þæt se cyning wære on ðam wighuse ðe he bær."
[015000 (583)],"    He arn mid atogenum swurde betwux þam eorode middan, and sloh æfre on twa healfa þæt hi sweltende feollon oð þæt he to þam ylpe com, and eode him on under, stang ða hine æt ðam nauelan þæt hi lagon ðær begen, heora egðer oðres slaga, and Iudas siððan gewende into Hierusalem mid ealre his fyrde, and weredon hi cenlice wið þone onwinnendan here, oð þæt se cynincg feng to friðe wið hi be his witena ræde; ac he hit hraðe tobræc."
[015100 (592)],"    He cyrde ða hamwerd mid his herelafe, and hine ofsloh sona sum sigefæst þegen, Demetrius gehaten, and hæfde his rice on Antiochian byrig, and þær abutan gehwær."
[015200 (596)],"    Hwæt þa Alchimus se arleasa sacerd wrehte mid leasungum his leode to þam cyninge; and se cyning Demetrius þam manfullan gelyfde, and geswencte ða iudeiscan, oð þæt he sende him to Nicanor his ealdorman þæt he hi ealle fordyde."
[015300 (601)],"    Nicanor þa ferde mid fyrde to Hierusalem, and sende to Iudan mid swicdome and cwæð, Ne com ic for nanum gefeohte ac for freondscipe to eow, and cyste ða Iudan, and his cempan wæron gearwe to genimenne Iudan on bendum."
[015400 (606)],"    Iudas þa undergeat heora wælhreowan swicdom, and wende him fram sona, and nolde hine geseon."
[015500 (608)],"    Nicanor þa oncneow þæt his facn cuð wæs, began ða to feohtenne færlice wið Iudan, oð þæt þær feollon of his fyrde fif ðusend manna, and þa oðre ætflugon, afyrhte for Iudan."
[015600 (612)],"    Nicanor þa sceawode Salomones templ, and swor þurh his godas þæt he þæt Godes hus wolde mid fyre forbærnan butan him man betæhte Iudan gebundene to bismorlicum deaðe; wende him swa awæg wodlice geyrsod."
[015700 (617)],"    Hwæt ða sacerdas ða mid swyðlicre heofunge bædon þone ælmihtigan God, þæt he his agen hus gescylde wið þone arleasan, and hine ardlice fordyde."
[015800 (620)],"    Nicanor þa eft genam oðre fyrde of Sirian, wolde his gebeot mid weorcum gefremman; and Iudas him com to mid þrim ðusend cempum, and gebæd hine to Gode gebigedum limum þus, Drihten, þu þe asendest þinne scinende engel, þa ða Syrian kynincg sende þurh his heretogan on ærendgewritum þe tallice word, and se engel ofsloh þa on anre nihte of heom an hund þusend manna and hundeahtatig þusenda, tobryt nu swa ic bidde þisne breman here ætforan urum gesihðum, þæt men magon geseon þine mihte on heom."
[015900 (631)],"    Hi fengon þa togædere fæstlice mid wæpnum, and Nicanor æt fruman feoll þær ofslagen, and his here awearp heora wæpna and flugon, ac iudas him folgode fæstlice mid wæpnum, and bicnode gehwanon mid blawunge him fultum, oð þæt hi man gynde ongean eft to Iudan, and hi ealle ofslogon þæt ðær an ne belaf."
[016000 (638)],"    Namon þa heora wæpna and heora gewæda mid heom, and Nicanores heafod and his swyðran hand, and setton þa to tacne for his teonrædene, and þancodon þa Gode þearle mid wurðmynte."
[016100 (642)],"    Wunodon ða on sibbe sume hwile æfter ðam, and Iudas þa sende mid sibbe to Rome, gecorene ærendracan, wolde <cuðlæcan> wið hi, forðan þe Romanisce witan wæron ða mihtige, and rædfæste on weorcum, and oferwunnan heora fynd."
[016200 (647)],"    Hit wearð gecydd syððan þam cynincge Demetrio þæt Nicanor feol and eall his folc mid him; þa wolde he git sendan and ofslean þa Iudeiscan, and funde ða Bachidem se wæs mid bealuwe afylled, and Alchimum mid him, þone arleasan sacerd, and sende hi mid gefylce to Iudeiscum folce."
[016300 (653)],"    Hi comon ða færlice mid gefeohte to Iudan, and his geferan eargodon, butan eahta hund mannum þe him mid fuhton wið þone feondlican here."
[016400 (656)],"    Þa cwædon his geferan þæt hi fleon woldon, forðan þe heora werod wæs gewanod mid þam fleame, and woldon heom beorgan wið þone breman here."
[016500 (659)],"    Þa andwyrde Iudas, swa swa he eall cene wæs, Ne gewurðe hit na on life, þæt we alecgan ure wuldor mid earhlicum fleame, ac uton feohtan wið hi, and gif God swa foresceawað, we sweltað on mihte for urum gebroðrum butan bysmorlicum fleame."
[016600 (664)],"    Hi comon þa togædere, and begunnon to feohtenne on twam gefylcum forð eallne ðone dæg, and Iudas þa beseah to þære swyðran healfe þæt þa wæron strængran, and stop ðyder sona mid ðam anrædystum mannum þe him mid fuhton, and todrifon þone ende, ac him æfter eode þæt oðer gefylce mid gefeohte hindan; and feollon ða on twa healfe on þam gefeohte manega and Iudas eac feoll, and þa oðre ætflugon."
[016700 (673)],"    Þa gelæhton his gebroðra his lic of ðam wæle, and bebyrigdon on <ðære> <byrig> Modin to Mathathian his fæder, and ealle folc hine beweop on ða ealdan wisan."
[016800 (676)],"    Ne synd swaþeah awritene þæs ðe wyrdwriteras sæcgaþ, ealle Iudan gefeoht for his freonda ware, and ealle ða mihte þe he mærlice gefremode his folce to gebeorge, swa swa us bec secgað."
[016900 (680)],"    Menigfealde wæron his micclan gefeoht, and he is eall swa halig on ðære ealdan gecyðnysse, swa swa Godes gecorenan on ðære godspelbodunge, forðan þe he æfre wan for willan þæs ælmihtigan <Godes>."
[017000 (684)],"    On þam dagum wæs alyfed to alecgenne his fynd, and swiþost ða hæðenan þe him hetole wæron; and se wæs Godes ðegen þe ða swiðost feaht wið heora onwinnendan to ware heora <leoda>."
[017100 (688)],"    Ac Crist on his tocyme us cydde oðre ðincg, and het us healdan sibbe and soðfæstnysse æfre; and we sceolon winnan wið þa wælhreowan fynd, þæt synd, ða ungesewenlican and þa swicolan deofla, þe willað ofslean ure sawla mid leahtrum."
[017200 (693)],"    Wið ða we sceolon winnan mid gastlicum wæpnum, and biddan us gescyldnysse simle æt Criste, þæt we moton oferwinnan þa wælhreowan leahtras, and þæs deofles tihtinge, þæt he us derian ne mæge."
[017300 (697)],"    Þonne beoð we Godes cempan on ðam gastlican gefeohte, gif we ðone deofol forseoþ þurh soðne geleafan, and þa heafodleahtras þurh gehealtsumnysse, and gif we Godes willan mid weorcum gefremmað."
[017400 (701)],"    Þæt ealde Godes folc sceolde feohtan þa mid wæpnum, and heora gewinn hæfde haligra manna getacnunge, þe todræfað þa leahtras and deofla heom fram on ðære niwan gecyðnysse þe Crist sylf astealde."
[017500 (705)],"    Secgað swaþeah lareowas þæt synd feower cynna gefeoht;iustum, þæt is rihtlic;iniustum, unrihtlic;ciuile, betwux ceastergewarum;plusquam ciuile, betwux siblingum."
[017600 (708)],"Iustum bellumis rihtlic gefeoht wið ða reðan flotmenn, oþþe wið oðre þeoda þe eard willað fordon."
[017700 (710)],    Unrihtlic gefeoht is þe of yrre cymð.
[017800 (711)],"    Þæt þridde gefeoht þe of geflite cymð betwux ceastergewarum is swyðe pleolic; and þæt feorðe gefeoht, þe betwux freondum bið, is swiðe earmlic and endeleas sorh."
[017900 (715)],"    Israhela folc þa anmodlice geceas Ionatham his broþor, biddende þæt he wære heora heafod and heretoga wið þa hæþenan þeoda; and he feng ða to ealdordome, swa swa hi ealle bædon, and werode hi manega gear wið þone onwinnendan here, and wiþ Bachidem feaht, þe his broþor ofsloh, and þær sige gefor, and ofsloh þær an þusend."
[018000 (722)],"    Þa wolde Alchimus se arleasa sacerd, tobrecan Godes templ mid teonfullum graman; ac hine sloh God sona mid swyðlicum paralisyn, swa þæt he dumb wæs, and to deaðe gebroht, and mid mycclum tintregum his teonfullan gast of ðam lichaman forlet to langsumum witum."
[018100 (728)],"    Ionathas wunode on wurðmynte ða lange, and cynegas hine wurðodon mid wordum and gifum, and he sige geferde on manegum gefeohtum, and æfre wæs winnende embe Godes willan, and eac his lif forlet for his leode ware."
[018200 (733)],"    Symon þa syððan snoterlice geheold þone Iudeiscan eard æfter Ionathan his breðer, and on eallum his dagum ne derode him nan man, ac wunodon æfre on sibbe on Symones dæge, oþ þæt he on ende eac wearð ofslagen, swa swa his gebroðra, for soðfæstum biggencgum, and for heora leoda ware; ac hi lybbað on ecnysse mid þam heahfæderum for heora hylde wið God."
[018300 (741)],"    Iohannes wæs geciged þæs Symones sunu, se wæs æfter his fæder ðæs folces heretoga, and hi hlysfullice geheold wið þa hæðenan ðeoda on eallum his life, and þæt land bewerode."
[018400 (745)],"    We habbað forlætan, for þysre langsuman race, an wundorlic ðincg, þe we willaþ secgan nu."
[018500 (747)],"    On ðam dagum þe Hierusalem and eall Iudealand wunode on sibbe, þa wæs þær sum sacerd, Onias gehaten, haliges lifes mann."
[018600 (750)],"    And Seleucus cynincg sende fela laca, on golde and on seolfre, to þam Godes temple of Asian lande, þæs easternan rices, and wide of middanearde man wurðode þæt templ."
[018700 (754)],    And Onias se arwurða wolde mid ðam lacum widewan and steopbearn bewerian wið hunger.
[018800 (756)],"    Þa ferde sum leogore and belæwde þæt feoh, sæde þam ealdormenn Appollonius geciged, þæt þæt feoh mihte becuman ðam cyninge to handa, and se ealdormann sona hit sæde þam cyninge."
[018900 (760)],"    Hwæt ða se cynincg sende sona ænne þegen, Heliodorus gehaten, to ðam halgan temple, þæt he feccan sceolde þæt feoh mid reaflace."
[019000 (763)],"    He com þa mid werode, and wolde þæt feoh habban, and se sacerd Onias sæde þæt hit wære widewena bigleofa, and wanhafolra manna, of godra manna ælmyssan ðam ælmihtigan to lofe."
[019100 (767)],"    And þa sacerdas feollon ætforan þam weofode, biddende þone ælmihtigan God þæt he gehulpe his ðeowum."
[019200 (769)],"    Heliodorus ða gemynte þa maðmas to genimenne, ac þær wearð gesewen swutol Godes wundor, swa þæt his geferan feollon geunmihte, and mid fyrhte fornumene færlice þurh God."
[019300 (773)],"    And ðær com ridende sum egeful ridda, and him mid siðedon twægen scinende englas, mid wundorlicre wlite swa he sylf wæs geglenged; and þæt heofonlice hors þe se heahengel on sæt wearp sona adune þone dyrstigan Heliodorum, and þa twegen ænglas hine teartlice beoton, on twa healfe him standende oð þæt he stille læg, orwene his lifes; se ðe ær mid gebeote and mid micclum þrymme þrang into ðam temple."
[019400 (782)],"    He læg ða dumb swa oð deaþ beswungen, and his frynd bædon þa þone foresædan Onian, þæt he his life geðingode æt þam lifigendan Gode, on þære frecednysse þe he on befeallen wæs."
[019500 (786)],"    Onias þa eode and offrode him lac fore þam ælmihtigan Gode on þa ealdan wisan, and bæd þæt he miltsode þæs mannes nytennysse."
[019600 (789)],"    And þa englas þa hwile Heliodorum gespræcon, sædon þæt he sceolde þam sacerde Onian mycclum þancian þæt he moste lybban, and heton hine cyðan, on his cyððe æt ham, Godes wundor on him, and wendon þa him fram."
[019700 (794)],"    Heliodorus þa geedcucode and geoffrode his lac þam ælmihtigan Gode mid incundre heortan þæt he cucu beon moste, and þancode Onian, and þanon ferde swa mid ealre his fyrde, and þæs ælmihtigan mihte his hlaforde cydde, and his leodum eallum, swa swa he sylf geseah, and hu he beswungen wæs."
[019800 (800)],"    Eft ða se cynincg axode Heliodorum and cwæð, Hwæne mage we sendan to þam foresædan feo?"
[019900 (802)],"    Þa cwæð Heliodorus, Gif ðu hæfst ænigne feond send þone to þam feo, and he bið wel beswungen oððe gewisslice dead, forðan ðe se ælmihtiga God mundað þa stowe, and þa slihð and gescynt þe þær sceaðian willað."
[020000 (806)],"    Oft is geswutelod hu God gescylde þæt folc wið heora wiþersacan gif hi wurðodon hine; and swa oft swa hi gebugon fram his biggengcum ahwar, þonne wurdon hi gescynde, and swyðe gewitnode."
[020100 (810)],"    Sy wuldor and lof þam welwillendan Gode, a on ecnysse, we cweþað AMEN."
[020200 (811)],ITEM ALIA.
[020300 (812)],"    IS swaðeah to witenne þæt on þysre worulde synd þreo endebyrdnysse on annysse gesette, þæt syndlaboratores, oratores, bellatores."
[020400 (815)],"Laboratoressynd þa þe urne bigleafan beswincað,oratoressynd þa ðe us to Gode geðingiað,bellatoressynd þa ðe ure burga healdað, and urne eard beweriað wið onwinnendne here."
[020500 (819)],"    Nu swincð se yrðlincg embe urne bigleofan, and se woruldcempa sceall winnan wið ure fynd, and se Godes þeowa sceall symle for us gebiddan, and feohtan gastlice, wið þa ungesewenlican fynd."
[020600 (823)],"    Is nu forþy mare þæra muneca gewinn wið þa ungesewenlican deofla þe syrwiað embe us, þonne sy þæra woruldmanna þe winnað wiþ ða flæsclican, and wið þa gesewenlican <gesewenlice> feohtað."
[020700 (827)],"    Nu ne sceolon þa woruldcempan to þam woruldlicum gefeohte þa Godes þeowan neadian fram þam gastlican gewinne, forðan þe him fremað swiðor þæt þa ungesewenlican fynd beon oferswyðde þonne ða gesewenlican; and hit bið swyðe derigendlic þæt hi Drihtnes þeowdom forlætan, and to woruldgewinne bugan, þe him naht to ne gebyriað."
[020800 (833)],"    Iulianus, se wiðersaca and se wælhreowa casere, wolde neadian preostas to woruldlicum gecampe, and eac þa halgan munecas, and het hi on cwearterne gebringan."
[020900 (836)],"    Þa wearð Appollonius se <egiptisca> abbod on þam cwearterne belocen, mid his geleaffullum gebroðrum, ac godes engel him com to to þam cwearterne nihtes mid heofonlicum leohte, and unlæc þæt cweartern."
[021000 (840)],"    Eac se hundredes ealdor þe hi þærinne beleac com on ærnemergen mid mycclum þrymme, and sæde þæt his hus feolle færlice mid eorðstyrunge, swa þæt his leofestan menn, þær lagon ofhrorene, and he bæd þa halgan þa þæt hi þanon ferdon."
[021100 (845)],    And hi ða mid lofsangum siþedon eft to þam westene.
[021200 (846)],"    Godes þeowas sceolon unscæððignysse healdan, swa swa Crist astealde þurh hine sylfne þa bysne, þa þa he het Petrum behydan his swurd, and gehælde þurh his mihte þæs mannes eare þe Petrus of asloh, and geswutelode his godnysse."
[021300 (850)],"    Nu se munuc þe bihð to Benedictes regole, and forlæt ealle woruldðingc, hwi wile he eft gecyrran to woruldlicum wæpnum, and awurpan his gewinn wið þa ungesewenlican fynd his scyppende to teonan?"
[021400 (855)],"    Se Godes þeowa ne mæg mid woruldmannum feohtan, gif he on þam gastlican gefeohte forðgang habban sceall."
[021500 (857)],"    Næs nan halig Godes þeowa æfter þæs Hælendes þrowunga, þe æfre on gefeohte his handa wolde afylan, ac hi forbæron ehtnysse arleasra cwellera, and heora lif sealdon mid unscæþþignysse for Godes geleafan, and hi mid Gode nu lybbað, forðan þe hi furþon noldon ænne fugel acwellan."
