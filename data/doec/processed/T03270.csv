id,text
[000100 (1)],XUIII. KAL. OCTOBRIS. EXALTATIO SANCTE CRUCIS.
[000200 (1)],    We wurðiað mid lofsangum for ures geleafan trymminge twegen dagas on geare drihtne to wurðmynte for þære halgan rode siððan heo afunden wæs.
[000300 (4)],"    Þa Iudeiscan hi behyddon mid hetelicum geðance, noldon þæt se maðm wurde mannum to frofre."
[000400 (6)],"    Ac seo eadige Helena hi eft þær afunde þurh Cristes onwrigennesse, swa swa he mid wundrum geswutelode; and todælde þa rode swa swa Drihten hire gewissode, and forlet þa ænne dæl on þære ylcan byrig, þe Crist on þrowode, swa swa us cyþað gewritu, mid seolfre bewunden, and wende ham siððan mid þam oþrum dæle þæs deorwurþan treowes to hire leofan sunu his geleafan to getrymmenne."
[000500 (14)],"    Nu freolsige we þone dæg þe heo on afunden wæs, þam Hælende to wurðmynte þe wolde on hire þrowian; se bið ofer eastrum, on ymbryne þæs geares."
[000600 (17)],    And we healdað on hærfest mid halgum þenungum oþerne freolsdæg on þam þe heo geferod wæs eft to Hierusalem swa swa we her æfter secgað.
[000700 (20)],"    Hit gewearð for yfelnysse, swa swa for oft git bið, þæt þa hæðenan leoda þæt land gehergoden, and sum arleas cynincg, Cosdrue gehaten, com mid micclum here to þære halgan rode, þær Helena hi gesette on þære foresædan Hierusalem, gehergode þa þæt land, and þa halgan rode genam ham to his earde, arleaslice dyrstig."
[000800 (27)],"    He wæs swa up ahafen and swa arleas brega, þæt he wolde beon god, and worhte þa of seolfre ænne heahne stypel, on stanweorces gelicnysse, and mid scinendum gymmum besette eall þæt hus, and on þære upflora eall mid readum golde his cynestol geworhte, and wundorlice mid þeotum wæter ut ateah wolde renas wyrcan, swylce he sylf god wære."
[000900 (34)],"    Ac he wæs ful dysig, forþan þe se ren ne mihte manegum fremian."
[001000 (36)],"    He swanc þa git swiðor wolde geswutelian his mihte, and het delfan þa eorðan digellice mid cræfte, swa þæt hors urnon embe þæt hus gelome þurh þa digelan dica dynigende mid fotum, wolde þunor wyrcan, gewitleas swaðeah."
[001100 (41)],"    He sæt þa on þam huse swa swa healic god, and gesette þa halgan rode to his heahsetle up swilce him to geferan on his fracodnysse."
[001200 (44)],"    He sæt ða þær swa forð, and his suna betæhte ealne his cynedom, ac Crist hine fordyde."
[001300 (46)],"    Sum casere wæs on þam dagum, Cristen and gelyfed, Eraclius gehaten, unearh on gefeohtum; and he his geleafan geglengde mid godum weorcum, and Godes þeowas wurþode mid welwillendum mode."
[001400 (50)],"    Ða com þæs Cosdruan sunu togeanes ðam casere, wolde mid gefeohte gewinnan his rice."
[001500 (52)],"    Ða gewearð him bam, þæt hi bealdlice twegen to anwige eodon on þære ea brycge, and se ðe sige gewunne weolde þæs rices butan, þæra manna lyre þe him mid comon."
[001600 (56)],"    Hi þa ealle gecwædon þæt gif ænig man wolde heora oðrum fylstan, þæt man hine sona gefenge, and foredum sceancum into þære ea wurpe."
[001700 (59)],"    Hi eodon þa begen on þære bricge togædere, and se geleaffulla casere alede þone Godes feond, Cosdrues sunu, and he siððan geweold ealles his rices, and rad him to Cosdrue."
[001800 (63)],"    Þa beah eall se here bliðelice to Eraclio, and he hi underfeng, and to fulluhte gebigde; and nan man nolde cyþan Cosdrue þæt gewinn, forðan þe he wæs andsæte eallum his leodum."
[001900 (67)],"    Eraclius þa astah to þære sticolan upflora, and cwæð to þam arleasan ardlice þas word, Lifes ic þe geann, gif þu anrædlice gelyfst nu on Hælend Crist, and cwyðst þæt þu wille to fulluhte gebugan, and ic þin freond beo, and ic <þæ> læte habban þis land to gewealde; gif þu þonne elles dest, þu scealt deaþe sweltan."
[002000 (74)],"    Þa nolde se Cosdrue on Crist gelyfan, and Eraclyus sona his swurd ateah, and hine beheafdode, and het bebyrigan; and nam his gingran sunu siððan to fulluhte, tyn wintra cnapa, and him cynedom forgeaf, betæhte ða his here þone heagan stypel, mid eallum þam seolfre, and he sylf genam þæt gold and þa gymmas into Godes cyrcan."
[002100 (82)],    Ferode ða þa rode mid þæs folces meniu ongean to Hierusalem georne mid blisse.
[002200 (84)],"    Hi comon þa æt nextan caflice ridende to þære foresædan byrig, and sæt se casere on kynelicum horse, swa him gecwemast wæs; ac þa þa he inn wolde, þa wearþ þæt geat belocen, swa þæt þa stanas feollon færlice togædere, and wearþ geworht to anum wealle swa."
[002300 (90)],"    Hi wurdon þa afyrhte, for þam færlican tacne, and beheoldon sarige sona to heofonum, and gesawon Drihtnes rode deorwurðlice þær scinan, and Godes engel hi bær bufan þam geate and cwæð, þa þa se heofonlica cyning Crist sylf inferde þurh þis ylce get to his agenre þrowunge, næs he mid purpuran gescryd, ne mid cynehelme geglenged, ne he on steda ne rad, þurh þis stænene geat, ac on assan hricge he rad eadmodlice mannum to bysne, þæt hi modignysse onscunion; and æfter ðysum wordum gewende se engel up."
[002400 (101)],"    Hwæt ða se casere caflice lihte, þancigende Gode þære wissunge, and dyde of his purpuran, and his pellenan gyrlan, eode þa mid nacodum fotum, and genam þa rode, mid agotenum tearum God wurþigende."
[002500 (106)],"    Wearð þa Godes wundor on þam weorcstanum þa ða se casere com mid eadmodnysse to, þa toeodon ða stanas, and geopenode þæt get."
[002600 (109)],"    Wæs eac oþer wundor, swa þæt wynsum bræð stemde <of> þære halgan rode þa þa heo hamwerd wæs geond þæt land, and þa lyfte afylde; and þæt folc þæs fægnode, afylde mid þam bræðe."
[002700 (113)],"    Ne mihte nan wyrtbræð swa wynsumlice steman, and se casere þa clypode mid blysse, Eala þu wundorlice rod, on þære ðe Crist wolde þrowian, and ure wita adwescan mid his deorwurþan blode; Eala þu scinende rod swiþor þonne tungla, mære on middanearde, micclum to lufigenne, halig treow and wynsum, þe wurþe wære to berenne ealles middaneardes wurþ, gemunde þisne heap, þe her gegaderod is Gode to wurðmynte."
[002800 (122)],"    Þa ahof se casere þa halgan rode up on þære ylcan stowe, þe heo on stod æt fruman, ærþan þe se arleasa cynincg Cosdrue hi gename."
[002900 (125)],"    On ðam dæge geswutelode se soðfæsta Hælend wundorlice mihte, þurh his þa mæran rode, swa þæt an dead man aras on þam dæge sona, and feower bedrydan þær wurdon wundorlice gehælede, and tyn licþroweras fram heora langsumum broce, and fela wode menn heora gewit underfengon, and manega untrume fram myslicum coþum þær wurdon gehælede æt þære halgan rode, Criste to wurðmynte."
[003000 (133)],"    And se casere siððan fela goda gedyde þær, and Godes cyrcan gegodode mid landum and bigleofum, and Godes lof geedniwode."
[003100 (136)],    Ferde ða to his cynestole to Constantinopolim mid micclum geleafan Godes mærða smeagende.
[003200 (138)],"    Nu is se dæg gecwæden on Cristenum bocum,Exaltatio Sancte crucis; þæt is on Engliscre spræce, upahefednyss þære halgan rode, forþan þe heo wæs ahafen mid healicum wurðmynte on þam foresædan dæge, Drihtne to lofe."
[003300 (143)],"    Is swaþeah to witenne þæt heo is wide todæled, mid gelomlicum ofcyrfum to lande gehwilcum, ac seo gastlice getacnung is mid Gode æfre a unbrosnigendlic, þeah þe se beam beo tocoruen."
[003400 (147)],"    Þæt heofonlice tacn þære halgan rode is ure guðfana wiþ þone gramlican deofol, þonne we us bletsiað gebylde þurh God mid þære rode tacne, and mid rihtum geleafan."
[003500 (151)],"    Þeah þe man wafige wundorlice mid handa ne bið hit þeah bletsung buta he wyrce tacn þære halgan rode, and se reða feond biþ sona afyrht for ðam sigefæstan tacne."
[003600 (155)],"    Mid þrym fingrum man sceall senian and bletsian, for þære halgan þrynnysse, þe is þrimwealdend God."
[003700 (157)],"    Hwilon cweþað preostas þæt Cristes læwa Iudas se arleasa eft ne wurðe fordemed on þam micclan dæge, to þam deopan helle; and cweþað þæt he mage wið Crist hine betellan, swilce he neadunge gefremode þæt facn wið hine."
[003800 (162)],"    Ac we cweðað þærtogeanes, þæt Cristes word ne bið leas; he cwæð be þan Iudan, þæt him wære betere þæt he geboren nære þonne he his læwe wære."
[003900 (165)],"    Næron þa Iudeiscan ne se dyrna læwe þurh God geneadode to ðam gramlican geþeahte, ac þa þa Crist geseah, se þe gesihð ealle þing, heora yfelan willan, þa awende þe hit to gode, swa þæt heora yfelnyss us becom to hæle."
[004000 (170)],"    Ælc man þe yfel deþ mid yfelum willan is scyldig wið God, þeah þe hit sumum fremige; and ælc man þe god deð mid godum willan hæfð his mede æt Gode, þeah þe hit hearmige sumum; forþan þe se rihtwisa dema deð ælcum þa mede, be þam þe he sylf wolde, and his willa him dihte."
[004100 (176)],"    Nu synd þa Iudeiscan, and se sceamlease læwa Cristes deaðes scyldige, þe syrwdon be him, þeah þe hit us become to ecere alysednysse, and heora nan ne becymð to Cristes rice næfre, butan þam þe hit gebettan, and gebugan to Criste."
[004200 (181)],"    Swa milde is se Hælend þæt he miltsian wolde his agenum slagum gif hi gecyrran woldon, and biddan his miltsunge, swa swa heora mænig dyde, swa swa se hundredes ealdor, þe hine hetelice stang on his halgan sidan, and siððan him beah to; se hundredes ealdor hatte Longinus."
[004300 (187)],"    He geseah ða sona hu seo sunne aþystrode, fram middæge oð non, and eall middaneard bifode, and stanas toburston; þa beah he to Criste, sleande his breost, and secgende hlude,Uere, filius dei est hic; soþlice þæs is Godes sunu."
[004400 (192)],"    He forlet ða his folgoð, and ferde to þam apostolum, and wearð gelæred to geleafan þurh hi, and mid fulluhte aþwagen fram his fyrlenum dædum."
[004500 (195)],"    He dælde þa his eahta ealle on ælmyssan, and on clænnysse leofode, swa swa cristes ðegen, on mycelre forhæfednysse, and þam hæþenum bodade þone soþan geleafan and synne forgifennysse, and towearp deofolgild, and wundra gefremode on Godes naman, oð þæt sum gramlic dema hine gemartyrode mid micclum witum."
[004600 (202)],"    Ac he worhte fela wundra ætforan þam deman, betwux þam tintregum, and ablende þone deman þurh Godes mihte, þæt menn mihton tocnawon hu mildheort se Hælend is, þe hine mersode swa."
[004700 (206)],"    He wearð þa beheafdod for ðæs Hælendes naman, þone þe he ær gewundode wælhreowlice on rode, and wunað on ecnysse on wuldre mid him."
[004800 (209)],"    Octauius hatte se hæþena dema þe hine acwealde, ac he com siððan þær he ofslagen wæs, and gesohte his lic biddende forgifennysse mid wope and heofunge."
[004900 (213)],"    Þa geseah he sona gesundfullum eagum, þurh þone ylcan onliht þe hine ær ablende; and se dema þa deorwurðlice bebyrigde Longines lichaman, and gelyfde on Crist, æfre wuldrigende God, oð þæt he gewat of life."
[005000 (218)],"    Sy wuldor and lof þam welwillendan Gode, se ðe æfre rixað on ecnysse; AMEN."
