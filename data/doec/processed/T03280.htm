id,text
[000100 (1)],X. KAL. OCTOBRIS: PASSIO SANCTI MAURICII ET SOCIORUM EIUS.
[000200 (1)],    Maximianus hatte sum hæðen casere se ferde to Franclande mid mycelre fyrdinge wolde gewyldan mid wige þa leoda þe wiþerræde wæron and his rice forsawon.
[000300 (5)],"    Se casere wæs cene and reðe, and deofolgild beeode, dwollice libbende, and acwealde Godes men mid micelre reðnysse."
[000400 (8)],"    Þa wæron on þære fyrde fela Cristene menn, and an synderlic eorod of easternum leodum, swiþe Cristene menn, þam casere folgiende, forþan þe hi sceoldon fyrdian, swa swa eall folc dyde."
[000500 (12)],    An eorod is gecweden on ðam ealdan getele six ðusend manna and six hund and six and syxtig.
[000600 (14)],"    Swa fela manna wæron on þam foresædan eorode, swiþe gelyfede on þone lyfigendan God, þeah þe heora hlaford wære wodlice hæðen."
[000700 (17)],"    On þam flocce wæron þa fyrmestan menn, Mauricius ærest, and Exuperius, Candidus and Uitalis, and fela oþre to him, and hi wæron geferlæhte on fæstum geleafan, swa þæt hi noldon bugan to þam bysmorfullum hæþenscipe, fram þam lifigendan Gode þe hi on gelyfdon."
[000800 (23)],"    Hwæt þa Maximianus mid micclum þrymme ferde, oð þæt hi comon to muntum, and se manfulla wolde, siððan he þa muntas oferferde, his hæþengild habban, and het him to clypian ealne þone here, þæt hi his hæse gefyldon, and mid him geoffrodon ealle heora lac þam deoflicum godum, Gode ælmihtigan to teonan."
[000900 (30)],"    Þa gewende seo eorod þe we ær embe spræcon, forð on heora weg, and forflugon þæt deofolgild, noldon hi sylfe fordon mid þam deoflicum lacum, ac ridon ofer twelf mila to Rodan þæra ea, and þær gelihton sona, for ðam langsumum færelde; and se casere wicode mid þam oþrum werode, wiþ ane litle burh Octodorum gehaten, offrigende his lac mid þam ungeleaffullum his arleasum godum, wolde hi gegladian ærþan þe he to þam gefeohte come, þæt hi him fylstan sceoldon."
[001000 (40)],"    Þa ongeat se casere þæt þa Cristenan þær næron, and het ða mid graman his gegadan to faran, and beodon þam Cristenum þæt hi comon him to."
[001100 (43)],"    Hwæt ða ærendracan ða ardlice ridon, and budon þam Cristenum ðæs caseres geban, ac hi ealle cwædon mid anrædum geleafan þæt hi on þone lyfigendan God gelyfdon oð þæt, and æfre on heora life on hine gelyfan woldon, and cwædon to ðam ærendracan þus oþrum wordum, We synd gearwe to gefeohte forð mid ðam casere, ac we nellaþ gecyrran to his onsægednyssum."
[001200 (51)],    Þa ridon þa ærendracan raðe eft ongean and cyddon þam casere þæt þa Cristenan noldon his hæsum gehyrsumian to his hæþenscipe.
[001300 (54)],"    Maximianus wearð þa mid micclum graman ontend, and het þa hæþenan faran and þa halgan ofslean, þæt men mihton geseon hu Maximianus gewræce his agenne teonan, and eac his goda."
[001400 (58)],    And hi þa caflice ferdon to gefyllenne his beboda.
[001500 (59)],"    Hwæt þa Mauricius, se mæra godes ðegn, and Exuperius, mid eadmodnysse afyllede, tihton heora geferan þæt hi unforhte wæron, and bædon þæt hi awurpan heora wæpna him fram, and for Cristes geleafan heora cwellerum onbugon bliþe to slæge, swa swa he sylf gebysnode, þa þa he het Petrum behydan his swurd."
[001600 (66)],"    Betwux þysum tihtingum tengdon þa hæþenan mid andþrecum wæpnum to þam æwfaestum heape, and slogon þa Cristenan, swa swa se casere het, wodlice mid wæpnum, swa swa mann wudu hywð; and þa Godes þægnas mid glædnysse efston, astræhton heora swuran to slæge for Criste, and noldon mid wæpnum winnan him togeanes, ac efstan to geflites to þam anþræcum swurdum."
[001700 (74)],"    Eft ða se casere sende to þam cwellerum, and het þæt hi ne belæfdon of þam geleaffullum werode nænne mann cucenne þe on Crist gelyfde; and hi swa dydon swa him se deofles biggenga mid graman bebead, and þa Godes menn acwealdon, swa þæt þær an ne belaf of þam werode."
[001800 (80)],"    Þæra sawla underfengon sona Godes englas manega of heofonum mid micelre blisse, swa swa þa gelæredan Godes þeowas on lof sangum singað."
[001900 (83)],"    Þa dældon þa cwelleras þæra Cristes martyra wæpna and gewæda, forþan þe se wælhreowa het þæt heora gehwilc hæfde of þam herereafe þæs mannes gewæda þe he mid wæpnum acwealde."
[002000 (87)],"    Æfter ðam gedale þa dyrstigan cwelleras gesæton him ætsomne mid swiðlicre blisse, and fengon to gereorde mid fulum handum."
[002100 (90)],"    Þa com þærto ridan sum Cristen man sona, harwencge and eald, se wæs gehaten Uictor."
[002200 (92)],"    Þa ongunnon þa cwelleras clypian þone ealdan to heora gereorde, ac he hraðe axode for hwilcum intingum hi wæron swa wundorlice bliðe, oððe hu hi mihton ænigne mete þicgan betwux þam ofslagenum."
[002300 (96)],"    Þa sæde heora sum þæt hi Cristene wæron, and se casere hete hi ealle ofslean oðrum to bysne."
[002400 (99)],"    Se ealde Uictor þa incundlice geomerode, and hlude clypode, Eala, come ic ær, þæt ic mihte geendian mine ylde mid swylcum, and min ealde blod mid þissere eorode ageotan, þæt ic heora wurðmyntes ne wurde bedæled."
[002500 (104)],"    Hwæt ða hæþenan þa hine bestodon, and heton hine secgan mid swyðlicum þreate hweþer he Cristen wære, þa he wilnode þyllices."
[002600 (107)],"    He beseah þa to heofonum, and sæde mid geomerunge, Eall middaneard is mid miste befangen deopre nytennysse, buton us Drihten crist oþþe his leoht forgife, oþþe us læde onweg; and geunne me nu Crist æfter þysre cyþnysse, þæt ge me færan ne lætan fram þysum ofslagenum halgum."
[002700 (113)],"    Æfter þysum wordum seo wedende meniu ofslogon þone Uictor þæt he feallende sweolt, and he swa geearnode þa ecan myrhðe mid þam halgum werum, swa swa he wiscte himsylfum."
[002800 (117)],"    Hwæt wille we furðor secgan hu se unsæliga casere his fyrdinge geendode, þonne he forferde on ende?"
[002900 (119)],"    Ac uton þencan georne þonne we þyllic gehyrað, þæt we þe beteran beon, þurh þa boclican lare."
[003000 (121)],"    We sceolon swincan, and oferswyðan unþeawas mid godre drohtnunga Godes rice geearnian; þæt we mid þam halgum þe we heriað nu blissian moton, þeah we martyras ne beon."
[003100 (125)],"    We sceolon geþencan hu geþyldige hi wæron þa þe for Cristes naman gecwylmede wæron; hi man swang mid swipum, and on sæ adrincte, oððe on fyre forbærnde, oþþe forðwyrftum limum to wæfersyne tucode, mid gehwilcum witum; and on ælcum wawan hi wæron geþyldige, and ælcne hosp hi forbæron for þæs Hælendes naman."
[003200 (132)],"    Nu synd we swa asolcene þæt we swincan nellað nan þincg, fornean ne urum lustum wiðcweþan wið þam þæt we moton þa micclan geþincða habban on heofonum mid þam halgum martyrum; ne we nellað forberan an bysmorlic word for ures Drihtnes naman, swa swa we don sceoldon, ac butan geþylde and þeawfæstnysse we yrsiað swa swa leo, and lythwon þencað hu we earmingas sceolon æt þam ælmihtigan Gode ænige miltsunge begitan, nu we swa recelease syndon, and swa reþe us betwynan."
[003300 (142)],"    Geþyld is micel mægen, and mannum nydbehefe, swa swa ure Hælend cwæð to his halgum apostolum,In patientia uestra possidebitis animas uestras; On eowrum geðylde ge geahniað eowre sawla."
[003400 (146)],"    Gif se geþyldiga man mid his þolmodnysse his sawle gehylt, swa swa us sæde Crist, þonne forlyst se yrsigenda wer his agene sawle þurh weamodnysse, and heo gewislice forfærð."
[003500 (150)],"    Gif we wislice libbað, swa swa us wissiað bec, þonne mage we becuman to Cristes halgum, æfter ure geendunge, and æfre mid him wunian; forþan þe þes middaneard flihð aweg swyðe, and ure dagas gewitað, swa swa wegfærende menn; and se forþgewitena dæg ne went næfre ongean, ac ælc tid us drifð forð to deaþe unþances."
[003600 (157)],"    Þa halgan þe we heriað, and heora gelican, forsawon þisne middaneard, þeah þe he myrge wære, þa ða hi on life wæron, forþan þe hi gewilnodon þæs ecan."
[003700 (160)],"    Þa wæs langsum lif, and liþe gewederu, hælo on lichaman, on langsumere sibbe, wæstmbærnys on eorþan, and genihtsumnyss on spedum; ac swaþeah þa halgan eall þæt forhogodon, and þæs ecan lifes eallunga gewilnodon."
[003800 (165)],"    Efne nu þæs middaneard is for micclum geswenct, and mid manegum earfoðnyssum yfele geþreatod; and þeahhwæþere we lufiað his earfoðnysse git, and to þisum swicolum life we swincað and tiliaþ, and to þam towerdan life we tiliað hwonlice, on þan þe we æfre habbað swa hwæt swa we her geearniað."
[003900 (171)],"    Hwilon þæs middaneard teah menn fram Gode, mid his fægernyssum, and nu he fylst us to Gode, forþan þe he is afylled mid fela earfoþnyssum."
[004000 (174)],"    Uton forþy awendan urne willan to Gode, and to þam ecan life ure smeagunge nu, þæt we eft moton þær æfre wunian; swa swa Crist sylf behet þam þe hine lufiað."
[004100 (178)],    Þam is wuldor and wurðmynt a to worulde; AMEN.
