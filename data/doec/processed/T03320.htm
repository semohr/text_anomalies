id,text
[000100 (1)],X KAL. DECEMBR: PASSIO SANCTAE CECILIE VIRGINIS.
[000200 (1)],"    Iu on ealdum dagum wæs sum æðele mæden Cecilia gehaten, fram cildhade cristen, on romana rice þa þa seo reðe ehtnys stod on þæra casera dagum þe Cristes ne gymdon."
[000300 (5)],"    Þeos halige fæmne hæfde on hire breoste swa micele lufe to þam ecan life þæt heo dæges and nihtes embe Drihtnes godspel, and embe Godes lare mid geleafan smeade, and on singalum gebedum hi sylfe gebysgode."
[000400 (10)],"    Heo wearð swaþeah beweddad swa swa hit woldon hire frynd, anum æþelan cnihte, se næs cristen þa git, Ualerianus gehaten, se is nu halig sanct."
[000500 (13)],"    Hwæt ða Cecilia hi sylfe gescrydde mid hæran to lice, and gelome fæste biddende mid wope þæt heo wurde gescyld wið ælce gewemmednysse oððe weres gemanan."
[000600 (17)],"    Heo clypode to halgum and to heahenglum biddende heora fultumes to þam heofonlican Gode, þæt heo on clænnysse Criste moste þeowian."
[000700 (20)],"    Hit gewearð swaþeah þæt se wurðfulla cniht þa brydlac geforþode, and gefette þæt mæden mid woruldlicum wurðmynte swa swa heora gebyrde wæron."
[000800 (23)],"    Þa betwux þam sangum and þam singalum dreamum sang Cecilia symle þus Gode,Fiat cor meum et corpus meum immaculatum ut Non confundarBeo min heorte and min lichama þurh God ungewemmed þæt ic ne beo gescynd, and sang symle swa."
[000900 (28)],"    Hi wurdon þa gebrohte on bedde ætgædere, and Cecilia sona, þæt snotere mæden, gespræc hire brydguman, and þus to Gode tihte."
[001000 (31)],"    Eala þu min leofa man ic þe mid lufe secge, Ic hæbbe godes encgel þe gehylt me on <lufe>, and gif þu wylt me gewemman, he went sona to ðe and mid gramum þe slihð þæt þu sona ne leofast."
[001100 (35)],"    Gif þu þonne me lufast, and butan laðe gehylst on clænum mægðhade, Crist þonne lufað þe, and his gife geswutelað þe sylfum swa swa me."
[001200 (38)],"    Se cniht wearð þa afyrht, and cwæð to þam mædene, Do þæt ic geseo sylf þone engel, gif þu wylt þæt ic gelyfe þinum wordum be þam; and gif þe oþer cniht cuþre is þonne ic, hine ic ofslea, and þe samod mid him."
[001300 (43)],"    Cecilia þa cwæð, gif þu on Crist gelyfst and þu gefullod bist fram fyrnlicum synnum, þu miht sona geseon þone scinendan engel."
[001400 (46)],"    Ualerianus andwyrde þa eft þam mædene, Hwa mihte me fullian þus færlice nu, þæt ic mihte geseon þone scinendan engel."
[001500 (49)],"    Seo fæmne þa lærde swa lange þone cniht oð þæt he gelyfde on þone lifigendan God, and ferde to þam papan þe ðær ful gehende wæs, Urbanus gehaten, and him fulluhtes bæd."
[001600 (53)],"    Se papa þa blissode þæt he gebeah to Gode, and bæd þone ælmihtigan God þæt he for his arfæstnysse þam cnihte gewissode þæt he wurde geleafful."
[001700 (56)],"    Efne þa færlice ætforan heora gesihþum com Godes engel mid anum gyldenum gewrite, and Ualerianus feoll afyrht to eorðan."
[001800 (59)],    Þa arærde hine se engel and het hine rædan þa gyldenan stafas þe him God tosende.
[001900 (61)],"    On þam gewrite wæron þas word gelogode,Unus deus, una fides, unum baptisam; An ælmihtig God is, and an geleafa, and an fulluht; and he feng to rædene."
[002000 (65)],"    Þa cwæð se engel, gelyfst þu þises, oððe licað þe elles hwæt?"
[002100 (66)],"    Ualerianus andwyrde, hwæt bið æfre soðlicre oððe to gelyfenne ænigum lifigendum menn?"
[002200 (68)],    And se engel þa gewende mid þam worde him fram.
[002300 (69)],"    Se papa ða siððan hine sona gefullode, and his geleafan him tæhte, and let hine eft faran ham to Cecilian þam halgan mædene."
[002400 (72)],"    Þa funde se cniht þa fæmnan standende on hire gebedum on hire bure ane and Godes engel standande mid gyldenum fyþerhaman, mid twam cynehelmum gehende þam mædene."
[002500 (76)],"    Þa cynehelmas wæron wundorlice scinende on rosan readnysse, and on lilian hwitnysse."
[002600 (78)],"    And he forgeaf þa ænne þam æþelan mædene, and oþerne þam cnihte, and cwæð him þus to, Healdað þas cynehelmas mid clænre heortan forþamþe ic hi genam on neorxnewange."
[002700 (82)],"    Ne hi næfre ne forseariað ne heora swetnysse ne forleosað, ne heora wlita ne awent to wyrsan hiwe, ne hi nan man ne gesihð butan se þe clænnysse lufað; and þu Ualeriane forðanþe ðu lufast clænnysse, se Hælend þe het biddan swa hwilce bene swa þu wille."
[002800 (87)],"    Þa cneowode se cniht and cwæð to þam engle, Næs me nan þing swa leof on þysum life wunigende swa me wæs min broþor, and bið me uneaþe þæt ic beo alysed, and he losige on witum."
[002900 (91)],"    Þas bene ic bidde þæt min broþor Tiburtius beo alysed þurh God and to geleafan gebiged, and he do unc begen him to biggengum."
[003000 (94)],"    Þa cwæð se engel eft mid blisse him to, Forþanþe þu þæs bæde þe bet Gode licað þin broðor Tiburtius bið gestryned þurh þe to þam ecan life, swa swa þu gelyfdest on God þurh Cecilian lare, and git sceolan begen, þu and þin broðor, beon gemartyrode samod."
[003100 (99)],    And se engel þa gewende up to heofonum.
[003200 (100)],"    Hi smeadon þa mid glædnysse, and embe Godes willan spræcon, oþþæt his broþor com bliðe on mergen him to, and cyste hi butu, and cwæð mid blisse, Ic wundrige þearle hu nu on wintres dæge her lilian blostm oþþe rosan bræð swa wynsumlice and swa werodlice stincað."
[003300 (106)],"    Ðeah þe ic hæfde me on handa þa blostman, ne mihton hi swa wynsumne wyrtbræð macian; and ic secge to soþan þæt ic swa eom afylled mid þam swetan bræða, swylce ic sy geedniwod."
[003400 (110)],"    Þa cwæð se broðor, þurh mine bene þe com þæs wynsuma bræð to þæt þu wite heonanforð hwæs blod readaþ on rosan gelicnysse, and hwæs lichama hwitað on lilian fægernysse."
[003500 (114)],"    We habbað cynehelmas halige mid us scinende swa swa rose and snawhwite swa swa lilie, þa þu ne miht geseon þeah þe hi scinende beon."
[003600 (117)],"    Þa cwæð tiburtius, Sege me, broðor min, gehyre ic þis on slæpe, oððe þu hit sægst on eornost?"
[003700 (118)],"    Se oðer him cwæð to, oð þis we leofodon swilce we on slæpe wæron, ac we synd nu gewende to soðfæstnysse; þa godas þe we wurþodon syndon gramlice deofla."
[003800 (122)],"    Þa cwæð se oþer, Hu wearð þe þæt cuþ?"
[003900 (123)],"    Ualerianus andwyrde, Godes engel me tæhte, and þone þu miht geseon gif ðu soðlice bist on fulluhte aþwogen fram þam fulum deofolgilde."
[004000 (126)],"    Hi spræcon þa swa lange, oðþæt he to geleafan beah, and se broðor wolde þæt he wurde gefullod."
[004100 (128)],    Þa befran Tiburtius hwa hine fullian sceolde.
[004200 (129)],"    Se oðer him cwæð to, Urbanus se papa."
[004300 (130)],"    Eft þa Tiburtius him andwyrde and cwæð, Se is geutlagod and lið him on digelan for his cristendome, and gif we cumað him to, we beoð gewitnode, gif hit wyrð ameldod."
[004400 (134)],"    And þa hwile þe we secað, swa swa hit gesæd is, godcundnysse on heofonum, we graman gemetað and lifleaste on eorðan, gif we his lare folgiað."
[004500 (137)],"    Þa cwæð Cecilia sona mid gebylde, gif þis lif wære ana, and oþer nære selre, þonne mihte we ondrædan us deaðes rihtlice."
[004600 (140)],"    Þa axode Tiburtius, is ænig oþer lif?"
[004700 (141)],"    Cecilia him cwæð to, Cuð is gehwilcum menn þæt þis lif is geswincful, and on swate wunað; þis lif bið alefed on langsumum sarum, and on hætum ofþefod, and on hungre gewæht, mid mettum gefylled, and modig on welum, mid hafenleaste aworpen and ahafen þurh iugoðe, mid ylde gebiged, and tobryt mid seocnysse, mid unrotnysse fornumen, and geangsumod þurh cara."
[004800 (149)],"    Þonne cymð him deað to, and deð of gemynde ealle þa blysse þe he breac on his life, and on þam ecan life þe æfter þysum cymð bið þam rihtwisum forgifen rest and gefea, and þam unrihtwisum þa ecan wita."
[004900 (154)],"    Þa cwæð Tiburtius, hwa com þanon hider þe mihte us secgan gif hit swa wære?"
[005000 (156)],"    Cecilia þa aras, and mid anrædnysse cwæð, Ealle gesceafta scyppend ænne sunu gestrynde, and forð teah þurh hine sylfne þone frofer gast; þurh þone sunu he gesceop ealle gesceafta þe syndon, and hi ealle gelyffæste þurh þone lifigendan gast."
[005100 (161)],"    Þa andwyrde Tiburtius, ænne God gebodiað, and humeta namast þu namcuðlice þry Godas?"
[005200 (163)],"    Cecilia him andwyrde, an God is ælmihtig on his mægenþrymnysse wunigende; ðone arwurðiað we Cristenan æfre on þrynnysse, and on soðre annysse, forþanþe fæder and sunu and se frofer gast an gecynd habbað, and ænne cynedom, swa swa on anum men synd soðlice þreo þing, andgit and wylla and gewittig gemynd, þe anum men gehyrsumiaþ æfre togædere."
[005300 (171)],"    Þa feoll Tiburtius forht to hire cneowum, and clypode hlude, and cwæð mid geleafan, Ne þincð me þæt þu spræce mid menniscre spræce, ac swilce Godes engel sylf spræce þurh þe."
[005400 (175)],"    Ac ic axie git be þam oþrum life, hwa þæt gesawe, and siððan come hider?"
[005500 (177)],"    Hwæt þa Cecilia him snoterlice andwyrde, and sæde hu se Hælend of heofonum com to us, and hwylce wundra he worhte on þisre worulde fela, and hu he þa deadan arærde of deaðe to life, and hu he sylf of deaðe on þam þriddan dæge aras; and fela þincg him sæde swutellice be Criste."
[005600 (183)],"    Þa weop Tiburtius, and gewilnode georne þæt he gefullod wurde æt þam foresædan papan, and se broþer siþode sona forð mid him, and cydde þam papan hwæt hi gecweden hæfdon."
[005700 (187)],"    Se papa ða Urbanus blissode on Gode, and gefullode sona þone gesæligan cniht, and sæde him geleafan geond seofon dagas on an, oþ þæt he fulfremod ferde eft ongean."
[005800 (191)],"    He beget þa æt Gode þa gastlican gesælþa, swa þæt he dæghwamlice Drihtnes englas geseh, and swa hwæs he gewilnode, him ne forwyrnde God, and worhte gelome wundra þurh hine, and þurh his broðor, swa swa bec secgað."
[005900 (196)],"    Þa wæs on Rome byrig sum reðe cwellere Almachius gehaten, se wæs heahgerefa, and he mid manegum witum gemartyrode þa Cristenan, þa ða he ofaxian mihte, and man ne moste hi bebyrigan."
[006000 (200)],"    Ualerianus þa and his foresæda broþor bebyrigdon þa martyras þe se manfulla acwealde, and ælmyssan dælde dæghwamlice þearfum, oð þæt se arleasa ehtere ofaxode heora dæda."
[006100 (203)],"    Hwæt þa Almachius het þa men gelangian, and axode hi sona mid swiðlicre þreatunge hwi hi þa bebyrigdon þe his beboda forsawon, and for heora scyldum ofslagene lagon; oþþe hwi hi dældon dearnunga heora æhta waclicum mannum unwislicum ræde?"
[006200 (210)],"    Þa andwyrde Tiburtius þam arleasan and cwæð, Eala, gif þa halgan þe þu hete ofslean and we bebyrigdon, woldon us habban huru him to þeowum to heora þenungum."
[006300 (214)],"    Hi þa swa lange motodon, oþ þæt se manfulla het mid saglum beatan þone oþerne broþor; and sum rædbora þa to þam reðan þus cwæð, Hat hi, leof, acwellan, nu hi Cristene synd; gif þu þonne elcast, heora æhta hi dælað þearfum and wædlum, and þu witnast hi siððan, and næfst þa æhta for þinre ælcunge."
[006400 (221)],"    Almachius þa het his manfullan cwelleras lædan þa gebroðra on bendum togædere to þam hæþengilde, and het hi geoffrian, oþþe hi man ofsloge mid swurde þærrihte."
[006500 (225)],    Hi lædde þa Maximus swa se manfulla het mid oþrum cwellerum to þære cwealmstowe.
[006600 (227)],"    Þe weop Maximus forþanþe hi woldon sweltan, and axode þa gebroðra hwi hi swa bliþelice eodon to heora agenum slege, swylce to gebeorscipe."
[006700 (230)],"    Þa cwæð se yldra broþor, Noldon we efstan to deaþe mid swa mycelre blisse, gif we to beteran life soðlice ne becomon siððan we ofslagene beoð, to þam ecan life, swa swa we leornodon to soþan."
[006800 (234)],"    Betwux þære tihtinge þa þa hi tengdon forð, þa cwæð se Maximus to þam martyrum þus, Ic wolde eac forseon þisre worulde swæsnysse, gif ic wiste to gewissan þæt eowre word wæron soþe."
[006900 (238)],"    Þa cwæð se gingra broðor of þam bendum him to, Ure drihten Crist deð þæt þu gesihst, þonne we ofslagene beoð, hu ure sawla farað mid wuldre to him, gif þu wylt nu behatan þæt þu mid eallum mode, þin man behreowsige."
[007000 (243)],"    Maximus þa cwæð to þam martyrum þus, Fyr me forbærne gif ic ne buge to Criste, siþþan ic geseo hu eowre sawla farað to þam oþrum life þe ge embe sprecað."
[007100 (247)],"    Þa cwædon þa halgan gebroþra þe he on bendum lædde, Bebeod þysum cwellerum þæt hi us cuce healdan on þinum agenum huse nu þas ane niht oðþæt þu sy gefullod fram fyrnlicum synnum, þæt þu mote geseon þa gesihðe þurh God."
[007200 (252)],"    Hi wurdon þa gebrohte on bendum to his huse, and Cecilia seo eadige mid arwurðum sacerdum þider com sona, and hi sæton þa niht embe Crist sprecende, oþþæt þa cwelleras gelyfdon and wurdon gefullode æt þam foresædum preostum."
[007300 (257)],"    Hwæt þa on dægræd þæt deorwurðe mæden Cecilia clypode, and cwæð to him eallum, Nu ge la Godes cempan, awurpað caflice eow fram þæra þeostra weorc, and wurðað ymbscrydde mid leohtes wæpnum to þysum gewinne nu."
[007400 (262)],"    Ge habbað gecampod swiðe godne campdom, eowerne ryne ge gefyldon and geleafan geheoldon."
[007500 (264)],"    Gað to þam wuldorbeage þæs wynsuman lifes, þonne se rihtwisa dema deð eow to edleane."
[007600 (266)],"    Hi wurdon þa gelædde for heora geleafan to slege, and mid swurde beheafdode."
[007700 (267)],"    Þa beheold Maximus and sæde mid aþe to þam ymbstandendum, Ic geseah soðlice mid þam þe hi ofslagene wurdon, Godes englas scinende on sunnan gelicnysse fleogende him to, and underfengon heora sawla, and þa sawla ic geseah swiðe wlitig faran forð mid þam englum on heora fiðerum to heofonum."
[007800 (274)],"    Þa þa Maximus sæde swa soðlice ðas word weopendum eagum, þe gewendon þa hæþenan manega to geleafan fram heora leasum godum."
[007900 (277)],"    Almachius þa ofaxode þæt se arwurða Maximus mid eallum his hiwum on þone Hælend gelyfde, and wæron gefullode, wearð þa him gram and het hine swingan mid leadenum swipum oþ þæt he gewat of worulde to Criste."
[008000 (282)],    Cecilia þa sona þone sanct bebyrigde on stænenre þryh on þam stede þe lagon þa twegen gebroþra bebyrigde on ær.
[008100 (285)],"    Heo dælde þa siððan digellice þearfum hire brydguman æhta, and his broþor þing; and Almachius wolde witan ymbe þa æhtan, swylce heo wydewe wære, and heo wearð þa geneadod þæt heo offrian sceolde þam arleasum godum."
[008200 (290)],"    Þa weopon þa hæðenan þæt swa wlitig fæmne, and swa æþelboren wimman mid wisdome afylled, wolde deað þrowian on witum, swa iung."
[008300 (293)],"    Þa cwæð Cecilia and sæde him eallum, Ne bið se forloren þe lið for Gode ofslagen; he bið swa awend to wuldre of deaðe, swilce man lam sylle and sylf nime gold, swilce he sylle wac hus and wuldorful underfo; sylle gewitendlic and ungewitendlic underfo; sylle wacne stan and wurðfulne gym underfo."
[008400 (300)],"    Heo tihte þa swa lange þa ungeleaffullan hæðenan oð þæt hi ealle cwædon mid anre stemne þus, We gelyfað þæt Crist Godes sunu soðlice God is, þe þe þyllice underfeng him to þinenne on worulde."
[008500 (304)],"    Þa wurdon gefullode feower hund manna on Cecilian huse þam Hælende to lofe, and se papa mæssode þam mannum gelome on þam ylcan huse, and se hæðenscipe wanode."
[008600 (308)],"    Almachius se arleasa het þa ardlice gefeccan þa eadigan Cecilian, and hi axode sona <of> hwylcere mægðe heo wære, and hi motodon lange, oþþæt þam deman ofþuhte hyre drystignyss, and cwæð orhlice eft to þam mædene, Nast þu mine mihte?"
[008700 (313)],"    And þæt mæden him cwæð to, Ic secge, gif þu hætst, hwilce mihte þu hæfst."
[008800 (315)],"    Ælces mannes miht þe on modignysse færð is soðlice þam gelic swilce man siwige ane bytte, and blawe hi fulle windes, and wyrce siððan an þyrl þonne heo toþunden bið on hire greatnysse þonne togæð seo miht."
[008900 (320)],"    Almachius hire cwæð to þa þa hi campodon mid wordum, Hwæt þu ungesælige, nast þu þæt me is geseald anweald to ofsleanne and to edcucigenne, and þu spræcst swa modelice mine mihta tælende."
[009000 (324)],"    Þæt mæden him cwæð to, Oþer is modignyss, oþer is anrædnyss, and ic anrædlice spræc, na modelice, forþanþe we modignysse eallunga onscuniað."
[009100 (327)],"    And eft heo cwæð him to, þu cwæde þæt þu hæfdest to acwellene anweald and to edcucigenne, ac ic cwæðe þæt þu miht þa cucan adydan, and þam deadan þu ne miht eft lif forgifan, ac þu lyhst openlice."
[009200 (332)],"    Almachius hire andwyrde, Awurp þine dyrstignysse and geoffra þam godum arwurðlice onsægednysse."
[009300 (334)],"    Cecilia him cwæð to, cunna mid grapunge hwæðer hi stanas synd, and stænene anlicnysse, þa þe þu godas gecigst begotene mid leade, and þu miht swa witan gewislice mid grapunge gif ðu geseon ne miht þæt hi synd stanas."
[009400 (339)],"    Hi mihton wel to lime gif man hi lede on ad; nu hi ne fremiað him sylfum, ne soðlice mannum; and hi mihton to lime gif hi man lede on fyr."
[009500 (342)],"    Þa wearð se arleasa dema deoflice gram, and het hi lædan sona, and seoðan on wætere on hire agenum huse for þæs Hælendes naman."
[009600 (345)],"    Þa dydon þa hæþenan swa swa hi het Almachius, and heo læg on þam bæðe bufan byrnendum fyre, ofer dæg and niht ungederodum lichaman, swa swa on cealdum wætere, þæt heo ne swætte furðon."
[009700 (349)],"    Hi cyddon þa Almachie hu þæt mæden þurhwunode on þam hatum baðe mid halum lichaman, and furþon butan swate."
[009800 (351)],"    Þa sende he ænne cwellere to, and het hi beheafdian on þam hatan wætere."
[009900 (353)],"    Se cwellere hi sloh þa mid his swurde æne, eft, and þryddan siðe, ac hire swura næs forod; and he forlet hi sona swa samcuce licgan, forþamþe witan cwædon þæt nan cwellere ne sceolde feower siðan slean to, þonne man sloge scyldigne."
[010000 (358)],"    Heo leofode þa þry dagas and þa geleaffullan tihte, and hire mædena betæhte þam maran papan, and hire hus wearð gehalgod to haligre cyrcan, þær wurdon þurh God wundra gelome."
[010100 (362)],    And Urbanus se papa bebyrigde hi arwurðlice to wuldre þam ælmihtigan þe on ecnysse rixað; AMEN.
