id,text
[000100 (1)],III. KAL. DECEMBR: PASSIO CHRISANTI ET DARIÆ SPONSE EIVS.
[000200 (1)],"    On ðam timan ðe Numerianus casere rixode, þa ferde sum æðelboren man fram Alexandrian byrig to Rome byrig, Polemius gehaten, se wæs hæþengilda; and he hæfde ænne sunu gehaten Crisantus."
[000300 (6)],"    Se kasere hine underfeng ða mid fullum wurðmynte, and þa Romaniscan witan hine wurðodon swyðe."
[000400 (8)],"    Þa befæste he his sunu sona to lare to woruldwisdome þæt he uðwita wurde; forðamþe on þam dagum ne mihte nan man beon geþogen buton he hæþene bec hæfde geleornod, and þa cræftas cuþe þe kaseres þa lufodon."
[000500 (13)],"    Crisantus þa leornode mid leohtum andgite, and mid gleawum mode grammatican cræft and þa hæðenan bec, oþþæt þa halgan godspel him becomon to hande."
[000600 (16)],"    Þa cwæð he to him sylfum, Swa lange ic leornode þa ungeleaffullan bec mid þeostrum afyllede, oþþæt ic færlice becom to soðfæstnysse leohte, and ic snotor ne beo gif ic cyrre to þeostrum fram þam soðan leohte."
[000700 (21)],"    Uton healdan fæste þone fægeran goldhord; nelle ic hine forleosan, nu ic swa lange swanc, unnyt ic leofode gif ic hine nu forlæte."
[000800 (24)],"    He began þa to secenne swyðe ða Cristenan oðþæt he ofaxode ænne arwurðne mæssepreost on fyrlenum wunigende, and he fægnode þæs."
[000900 (27)],"    He wearð þa gefullod æt þam foresædan preoste, and leornode his geleafan mid þam halgan lareowe, swa þæt he þone Cristendom cuðe be fullan, and began to bodigenne bealdlice þone Hælend."
[001000 (31)],"    Þa gestodon his frynd his fæder and cwædon, To plihte þinre æhta and þines agenes heafdes bodað þes þin cnapa swa bealdlice be Criste; wurðe hit þam casere cuþ ne canst þu þe nænne ræd."
[001100 (35)],"    Þa gebealh hine se fæder, and gebrohte þone sunu on leohtleasum cwearterne, and beleac hine þær; and on æfen symle sende him bigleofan lytelne and wacne, and he wunode þær swa ."
[001200 (39)],"    Þa sædon þa magas eft sona þam fæder, Gif þu wille þinne sunu geweman fram Criste, þonne most þu him olæcan, and eftmettas beodan, and do þæt he wifige þonne wile he forgitan siððan he wer bið þæt he wæs Cristen."
[001300 (44)],"    Þas geswencednyssa and þas sweartan þeostra þe þu him dest to wite, awendaþ þa cristenan him sylfum to wuldra, na to witnunge."
[001400 (47)],"    Se fæder þa het feccan of þam fulum cwearterne þone geswenctan cniht, and hine sona scrydde mid deorwurðum reafum, and het dæftan his bur mid pallum and mid wahryftum wurðlice þam cnihte ."
[001500 (51)],"    He funde eac sona fif mædena him to, wlitige and rance, to wunigenne mid him, and het þæt hi awendon mid heora wodlican plegan his geþanc fram Criste, and cwæð þæt hi sceoldon sylfe hit gebicgan, gif hi ne bigdon his mod."
[001600 (56)],"    He sende him eac gelome sanda and estas, ac se cniht forseah þa sanda and drencas, and þa mædena onscunode, swa swa man deþ næddran."
[001700 (59)],"    He læg on gebedum and forbeah heora cossas, and bæd þone Hælend þæt he geheolde his clænnyse, swa swa he heold Iosepes on ægipta lande."
[001800 (62)],"    He andette eac Gode mid eallum mode and cwæð, Ic bidde þe, drihten, þæt þu do þæs næddran þæt hi ealle slapon on minre gesihðe nu, þæt hi awræccan ne magon mid heora wodlican plegan ænige galnysse on me, forðanþe ic truwige on þe."
[001900 (67)],"    Midþamþe Crisantus clypode þas word to Gode, þa slepon þa mædene swa swarum slape, þæt man hi awreccan ne mihte butan man hi awurpe ut of þæs cnihtes bure þe ða clænnysse lufode."
[002000 (71)],"    Wiðutan þam bure hi æton and wacodon, and swa hraðe swa hi ineodon hi wurdon on slæpe."
[002100 (73)],"    Þis wearð þa gesæd sona þam fæder, and he beweop þone sunu swilce he dead wære."
[002200 (75)],"    Þa cwæð sum rædbora þæt Chrisantus leornode drycræft æt þam Cristenum and ofercom mid þam þa bilewitan mædene on þam bure swa eaþelice; and tihte þone fæder þæt he funde sum mæden on cræftum getogen, þe cuþe him andwyrde."
[002300 (80)],"    Þa wæs sum mæden wundorlice cræftig on þære ylcan byrig æþelborenre mægðe, Daria gehaten, on hæðenscipe wunigende, wlitig on wæstme and on uðwitegunge snoter."
[002400 (84)],"    Polemius þa sona sende his frynd to þam mædene Darian and micclum wæs biddende, þæt heo Chrisantum gewemde fram Criste mid spræce, and þæt heo hæfde hine hire to were syððan."
[002500 (88)],"    Him gewearð þa æt nextan þæt heo wolde swa don, and com þa geglenged mid golde to þam cnihte, and scinendum gymstanum swilce sunbeam færlice, and hine frefrode mid hire fægerum wordum."
[002600 (92)],"    Þa cwæð Crisantus hire to mid clænum mode þus, swyðe þu geglengdest mid golde þe sylfe þæt þu mid þinre wlite mine willan aidlige, ac þu mihtest habban þone Hælend to brydguman gif þu hine lufodest, and heolde þe clænlice on ungewemmedum mægðhade, and þu wurde swa wlitig wiþinnan on mode, swa swa þu wiðutan eart."
[002700 (99)],"    Daria him andwyrde, ne dyde ic for galnysse, þæt ic þus gefretewod ferde in to þe, ac þines fæder wop ic wolde gestillan, þæt þu him ne losige ne huru þam godum."
[002800 (103)],"    Crisantus þa axode betwux oþrum spræcum, Hwilce godnysse hæfde eower god Saturnus þe abat his suna þonne hi geborene wæron, swa swa his biggengan on heora bocum awriton, oþþe hwilce godnysse hæfde se gramlica Iouis se þe on fulum forligre leofode on worulde, and his agen swustor him geceas to wife, and manega manslihtas and morðdæda gefremode, and drycræft arærde to bedydrigenne þa unwaran?"
[002900 (112)],"    Oððe hwylc halignyss wæs on þam hetelan Ercule, þam ormætan ente, þe ealle acwealde his nehgeburas, and forbærnde hine sylfne swa cucenne on fyre, siððan he acweald hæfde men and þa leon and þa micclan næddran?"
[003000 (117)],"    Hwilc beoð þa lytlan godas on to gelyfenne, nu þa fyrmestan godas swa fullice leofodon?"
[003100 (118)],"    Crisantus þa swa lange to geleafan tihte Darian mid wordum, oþþæt heo gewende to Gode forlætenum gedwylde deoflicra biggenga."
[003200 (122)],"    Hi wurdon þa anræde, and wunodon ætgædere gehiwodum synscipe, and gehealdenre clænnysse, oþþæt Daria underfeng fulluht on Gode, and Godes bec leornode æt þam gelæredum cnihte, and hire mod gestrangode, on mægðhade wunigende."
[003300 (127)],    Wurdon þa on fyrste fela men gebigde þurh heora drohtnunge fram deofles biggengum to Cristes geleafan and to clænum life.
[003400 (130)],"    Cnihtas gecyrdon þurh Crisantes lare, and mædenu þurh Darian, manega to drihtne, forlætenum synscipe, and geswæsum lustum, oþþæt sume men astyrodon sace be þysum, and hi wurdon gewrehte to þam wælhreowan deman, þe on þone timan geweold þære widgillan Rome byrig."
[003500 (136)],"    Hwæt þa se hæðena dema het gehæftan Crisantum and Darian samod for Drihtnes geleafan, and mid mislicum witum het hi gewitnian oð deað, gif hi noldon geoffrian þam arwurðum godum."
[003600 (140)],"    Crisantus wearð betæht hundseofontigum cempum, and hi hine bundon hetelice swiðe, ac þa bendas toburston sona swa he gebunden wæs."
[003700 (143)],"    Hi gebundon hine eft, oft and gelome, ac þa bendas toslupon swa swyðlice him fram, þæt man ne mihte tocnawan hwæðer hi gecnytte wæron."
[003800 (146)],"    Þa yrsodon þa cempan ongean þone Cristenen cniht, and gesettan hine þa on ænne heardne stocc, and his sceancan gefæstnodon on þam fotcopsum bysmrigende mid wordum þone halgan wer; ac se fotcops awende wundorlice to þrexe, and eall to duste þurh Drihtnes mihte."
[003900 (152)],"    Þa wendon þa cempan þæt he cuðe drycræft, and beguton hine ealne mid ealdum miggan, wendon þæt se migga mihte aidlian ealne his scincræft; ac hi swuncon on idel, forðanþe se migga þurh Godes mihte wearð to swetum stence sona awend."
[004000 (158)],"    Hi behyldon þa ardlice ænne oxan mid graman, and besywodon Crisantum swa mid þære hyde to his nacodum lice, and ledon hine ongean þa sunnan."
[004100 (161)],"    He læg swa ealne dæg on þære ormætan hætan, ac seo hyd ne mihte aheardian him abutan, ne þam halgan derian on þære hatan sunnan."
[004200 (164)],"    Hi tigdon þa his swuran swiðe mid racenteagum, and his handa samod mid heardum isene, and þa fet togædere mid gramlicum anginne, and wurpon hine swa gebundene into anum blindum cwearterne."
[004300 (168)],    Þa toslupon þa bendas on his swuran and handum and þær scean micel leoht swa swa of manigum leohtfatum.
[004400 (170)],"    Þa cempan þa cyddon þæt Claudio heora ealdre, and he sylf com þærto, and geseah þæt leoht, and het hine utgan, and began hine to axienne; Hwæt is seo micele miht þinre morðcræfte þæt þu þyllic gefremast þurh feondlicne drycræft?"
[004500 (175)],"    Ic gewylde foroft þa anrædan drymen, and ælcne wiccecræft ic eaðelice oferswiðde, and þa Chaldeiscan wigleras, and þa wurmgaleras, ic mihte gewyldan to minum willan æfre; and ic næfre ne afunde swa fæstne drycræft."
[004600 (180)],    Ic wille nu swaþeah þæt þu awende þe sylfne fram þinum Cristendome and gecweme urum godum mid arwurðum offrungum.
[004700 (182)],"    Him andwyrde þa Crisantus, þu mihtest tocnawan gif þu cuþest ænig god, þæt ic mid drycræfte ne dyde þas þing, ac me fylste God sylf mid godcundre mihte."
[004800 (186)],"    Þine godas ne geseoþ ne soðlice ne gehyrað, ac syndon andgitlease mid leade gefæstnode."
[004900 (188)],    Claudius þa het hine hetelice swingan mid greatum gyrdum for his goda teonan.
[005000 (190)],    Þa wurdon þa gyrda wundorlice gehnexode færlice on heora handum swilce hit fæðera wæron.
[005100 (192)],"    Þa þa hi man heold hi wæron hearde and hostige; þonne man sloh, sona hi hnexodon."
[005200 (194)],"    Claudius þa het þone halgan forlæton, and hine siððan scrydan, and he sylf clypode, Nis þeos miht of mannum, ac is Godes mærð þe ealle þas wita gewylde swa eaðelice."
[005300 (198)],"    Hwæt wille we leng don buton licgan ealle æt his arwurðum cneowum, and eadmodlice biddan þæt he us geþingie to þyllicum Gode, þe his biggengan macaþ swa mihtige on gewinne?"
[005400 (202)],"    Hi feollon þa ealle mid fyrhte to his cneowum, and Claudius him cwæð to, Ic oncneow to soþan þæt þin God is soð God, and ic sylf nu bidde þæt þu me geþingie hu ic wurðe his biggenga."
[005500 (206)],"    Crisantus him andwyrde, Ne þearft þu yrnan on fotum ac mid geleafan gan þæt þu God oncnawe."
[005600 (208)],"    Swa micclum he bið andwerd anum gehwilcum men, swa micclum swa he hine secð mid soþum geleafan."
[005700 (210)],"    Crisantus hi lærde þa oþþæt hi gelyfdon on God, <claudius> and his wif, Hilaria gehaten, and heora twegen suna, Nason and Maurus; and heora maga fela to fulluhte hi gebugon, and þa hundseofontig cempan þe Claudius bewiste, wurdon gefullode mid heora freondum þæs dæges."
[005800 (216)],"    Hi ealle þa wunodon wuldrigende heora Drihten, and geornlice leornodon heora geleafan æt Crisante, and wiscton þæt hi moston wite þrowian for Criste."
[005900 (219)],"    Hit bið langsum to awritene þa wundra þe hi gefremodon, ealle be endebyrdnysse, forþanþe we efstað swyðe eow mannum to secgenne hu hi gemartyrode wæron."
[006000 (222)],"    Numerianus se casere, þære cristenra ehtere, þa þa him wearð cuð þæt Claudius gelyfde, and ealle þa cempan Cristene wæron, þa het he niman Claudium and lædan to sæ, and wurpan hine ut mid anum weorcstane."
[006100 (227)],"    He het beheafdian siððan þa hundseofontig cempan, butan heora hwilc wolde awegan his geleafan, ac hi ealle efston anrædlice to slæge, and Claudies twegen suna cwædon þæt hi wæron on Criste gefullode, and underfon woldon deað mid þam cempum, for Cristes geleafan."
[006200 (233)],"    Hi wurdon þa ofslagene samod for Criste, and Hilaria se eadiga eac wearð gelæht to þam martyrdome fram þam manfullan."
[006300 (236)],"    Þa bæd heo þa cwelleras, þe hi to cwale læddon, þæt heo moste ærest hi ardlice gebiddan, and heo swa dyde, and Drihtnes lichaman underfeng, and on þam gebedum gewat of worulde to Criste."
[006400 (240)],"    Efter þysum wearð se halga wer Crisantus on cwearterne gebroht, swa swa se casere het, þæt he mid Darian for Drihtnes geleafan on mislicum witum gemartyrod wurde."
[006500 (244)],"    Þæt cweartern wearð afylled mid fulum adelan, and butan ælcum leohte atelice stincende."
[006600 (246)],"    Daria seo eadiga fram þam arwurþan wæs onsundran gehæft, and hi man sende þa to myltestrena huse, þam manfullan to gamene; ac God hi gescylde wið þa sceandlican hæðenan."
[006700 (250)],"    Þæt anþræce cweartern þe Crisantus on wæs, wearð onliht sona wundorlice þurh God, and þær wynsum bræð werodlice stemde."
[006800 (253)],"    And an leo utbærst ut of þære leona pearruce, and arn to Darian þurh Drihtnes sande, þær heo læg on gebedum, and alæt to eorðan astræhtum limum wið þæt geleaffulle mæden."
[006900 (257)],"    Þa woldon ða hæðenan habban hi to bysmore, and nyston þæt <seo> leo læg inne mid hire."
[007000 (259)],"    Eode þa heora an into þam mædene, ac seo leo hine gelæhte, and alede hine adune and beseah to Darian swylce heo axian wolde hu <heo> wolde be him þa he gewyld læg."
[007100 (263)],"    Daria þa cwæð to þam deore þus, Ic þe halsige þurh Crist þæt þu þam cnihte ne derige, ac læt hine butan ege hlystan minre spræce."
[007200 (266)],"    Þa forlet seo leo þone ungeleaffullan cniht, and forstod him þa duru þæt he Darian gespræce, and þæt nan oþer man ne mihte in to him."
[007300 (269)],"    Daria þa cwæð to þam ofdræddan men, Efne þeos reþe leo arwurðað nu God, and þu, gesceadwisa man, þe sylfne fordest, and þu fægnast, earmincg, on þinre fulan galnysse, þurh þa ðu scealt weopan and wite þrowian."
[007400 (274)],"    Þa gesohte he hi and sæde mid fyrhte, Læt me gan gesund ut and ic syððan bodige mannum þone hælend þe þu mærsast and wurðast."
[007500 (277)],"    Þa het Daria þæt deor him ryman ut, and he arn ut, arwurðigende God and þæt halige mæden, hire mihte cyðende."
[007600 (280)],"    Þa woldon þa hæþenan hetan þære leo, ac heo gelæhte æfre, ænne and ænne, and brohte hi to Darian þurh Drihtnes mihte."
[007700 (283)],"    Þæt mæden þa cwæð to þam mannum þus, Gif ge wyllað gelyfan on þone lifigendan Crist, þonne mage ge gan unamyrrede heonan; gif ge þonne nellað þone geleafan habban, nat ic gif eowre godas eow gehelpan magon."
[007800 (288)],"    Hi ealle þa clypodon swilce mid anre stemne, Se ðe on crist ne gelyfe, ne cume he cucu heonon."
[007900 (290)],"    And hi eodon þa ut ealle clypigende, Eala ge Romaniscan leoda, gelyfað to soþan þæt nan oþer god nys butan Criste anum."
[008000 (293)],"    Þa wearð se heahgerefa hearde gegremod, and het ontendan fyr ætforan þære dura þær Daria inne wæs mid þam deore samod, wolde hi forbærnan butu ætgædere."
[008100 (297)],"    Þa forhtode seo leo for þam fyre þearle, ac Daria cwæð to þam deore þus, Ne beo þu afyrht, þis fyr þe ne derað, ne þu ne bist ofslagen ærþanþe þu sylf acwele."
[008200 (301)],"    Gang þe nu orsorh aweg, and God ahret, þone þe ðu wurðodest mid þinum weorcum todæg."
[008300 (303)],    Þa eode seo leo alotenum heafde tomiddes þæs folces freolice aweg; and þa þe heo ær gefeng wurdon gefullode siððan hi oncneowan Crist þurh ða leon.
[008400 (307)],"    Þis wearð þa gecyd þam casere sona, and he het mid graman his heahgerefan geniman Crisantum and Darian, and acwellan hi mid witum, gif hi noldon offrian þam arleasum godum."
[008500 (311)],"    Se heahgerefa þa het on hengene astreccan þone halgan Crisantum, and mid candelum bærnan buta his sidan."
[008600 (313)],"    Þa tobærst seo hengen mid eallum ðam cræfte, and þa candela acwuncon."
[008700 (315)],"    Ealswa þa oþre men þe yfelian woldon þa halgan Darian, Drihten hi gelette, swa þæt heora sina sona forscruncon, swa hwa swa hi hrepode, þæt hi hrymdon for ece."
[008800 (319)],"    Hwæt ða Celerinus, se forscyldegoda gerefa, mid fyrhte wearð fornumen, and ferde to þam casere, and sæde him be endebyrdnysse þa syllican tacne."
[008900 (322)],"    Numerianus þa, se manfulla casere, tealde þæt to drycræfte, na to Drihtnes tacnum, and het lædan buta þa halgan togædere to anum sandpytte, and setton hi þæron and bewurpan mid eorþan and mid weorcstanum."
[009000 (327)],"    Hi wurdon þa buta bebyrigde swa cuce, swa swa se casere het, and hi mid clænnysse ferdon of worulde to wuldre to wunigenne mid Criste."
[009100 (330)],"    Þær wurdon gefremode fela wundra þurh God, and þæt folc gewurðode þa wuldorfullan halgan, and gelome sohton mid geleafan þider."
[009200 (333)],"    Hit gelamp þa on fyrste þa þa þæt folc þider sohte to þam micclan screfe þær þa martyras lagon, þæt se casere het ahebban ænne wah to þæs scræfes ingange, þæt hi ut ne mihton, and het afyllan þæt clyf færlice him onuppan, þæt hi ealle togædere heora gastas ageafon, mid eorðan ofhrorene, and hi rixiað mid Gode on þam ecan life, for heora geleafan acwealde."
[009300 (341)],"    We wurþiað Godes halgan, ac wite ge swaþeah þæt þam halgum nis nan neod ure herunge on þam life, ac us sylfum fremað þæt þæt we secgað be him; ærest to gebysnunge, þæt we þe beteran beon, and eft to þingrædene þonne us þearf bið."
[009400 (346)],"    Mycel ehtnys wæs þa ða hi wæron gemartyrode, ac git cymð earfoþre ehtnys on Anticristes tocyme, forþanþe þa martyras worhton manega wundra þurh God, and on Anticristes timan ateoriað þa wundra, and se deofol wyrcð þonne wundra þurh his scincræft, mid leasum gedwimorum to dweligenne þa geleaffullan."
[009500 (352)],"    Mycel angsumnys bið þam arwurðum halgum, þæt se feondlica ehtere fela tacna wyrce, and hi sylfe ne moton swa þa martyras dydon, wundra æteowigende on þam wyrstan timan."
[009600 (356)],"    Hi beoð swaþeah gehealdenne þurh þæs hælendes mihte gif hi heora geleafan gehealdað oð ende, on þam earfoðum ehtnyssum þæs arleasan deofles; Swa swa se hælend cwæð on his halgan godspelle, se þe þone Antecrist eaðelice fordeð, þam sy wuldor and lof a to worulde; AMEN."
