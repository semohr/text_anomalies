id,text
[000100 (1)],XII. KALENDAS IANUARIAS: PASSIO SANCTI THOME APOSTOLI.
[000200 (13)],"    Æfter þæs hælendes þrowunge and æriste of deaðe and upstige to heofonum, þa þa his apostolas toferdon geond þisne middaneard, þa becom Thomas to Cesarian byrig, and se Hælend sylf of heofonum com him to, þus cweðende, þæra Indiscra kyning þe is gehaten Gundoforus asende his gerefan to Sirian lande to secenne sumne wyrhtan þe wel cunne on cræfte, cum nu, ic þe asende sona forð mid him."
[000300 (22)],"    Þa andwyrde Thomas, Eala þu, min Drihten, send me þyder þe þu wille buton to þam Indiscum."
[000400 (24)],"    Se hælend him cwæð to, Far nu, and ic beo mid þe, and þe ne forlæte, and æfter þan þe þu me gestrynst þa Indiscan, þu cymst to me mid wuldorbeage martyrdomes."
[000500 (27)],"    Thomas him andwyrde, þu eart min Drihten, and ic eom þin þeowa; gewurðe þin willa."
[000600 (29)],"    Efne þa se gerefa reow him to lande, Abbanes gehaten, fram þam Indiscan kyninge, and eode geond þa <scira> his ærende secende."
[000700 (32)],"    Crist him þa eode to, and cwæð openlice, Hwæt bigst þu iunglincg?"
[000800 (33)],"    He andwyrde and cwæð, Min hlaford, þæra Indiscra cyning, asende me to þysum earde to axienne wyrhtan, þæt ic hi gehyrige ham to his weorce; oþþe ic hi bicge, gif hi beoð þeowe; þa þe on stane cunnon, and gecwemlice on treowe, þæt hi on Romanisce wisan ærære his cynebotl."
[000900 (40)],"    Þa cwæð se Hælend to þam cnihte sona, Ic hæbbe ænne wyrhtan wurðfulne and getreowne, þone ic oft asende to ænlipigum burgum, and swa hwæt swa he begit his swinces to medes, he hit bringð to me butan swicdome."
[001000 (45)],    Þisne ic wille sendan gif þu swa wylt mid þe þæt þu mid wurðmynte æfter þam weorce eft hine asende gesundne to me.
[001100 (48)],"    Þa blissode Abbanes, and beah to his cneowum, and se Hælend betæhte þone halgan Thoman him ham to hæbbenne, and hi swa toeodon."
[001200 (51)],"    Þa axode Abbanes þone arwurðan apostol, Sege me to soþan, gif þu sy his þeowa?"
[001300 (53)],"    Thomas him andwyrde, Gif ic his æht nære, ic wolde forseon sona his hæsa; ac ic eom his þeowa, and þa þing ne do þe ic sylf geceose, ac þæt me sægð min Hlaford."
[001400 (57)],"    Ic eom an his þeowena of þam ungerimum, and we ealle cunnon cræftas on weorcum, and farað geond scira and butan swicdome bringað eft urum Hlaforde þæt þæt we geearniað."
[001500 (61)],"    Hi eodon þa to scipe and heora segel arærdon, and mid winde ferdon swa swa him gewissode God."
[001600 (63)],"    Abbanes þa cwæð eft to þam apostole, Gif þu canst on cræftum swa swa þu cwæde nu ær, hwi wolde þin hlaford þe alætan to me?"
[001700 (66)],"    Thomas him cwæð to be Cristes getimbrunge, Ic lecge þa grundweallas þe gelæstað æfre, and ic sette þone wah þe ne asihð næfre, and þa egðyrle macige þe ælteowe beoð þæt þam huse ne bið wana þæs healican leohtes."
[001800 (71)],"    Ic arære þa getimbrunge, þæt hire hrof oferstihð ealle gebytlu, and bið utan fæger, and swaþeah wlitigre þæt weorc wiðinnan."
[001900 (74)],"    Swa hwæt swa bið on marmstane, oþþe on mærlicre getimbrunge, ic soþlice wyrce; and gif þu wilt me befæstan cnapan to lærenne, ic him cuðlice tæce."
[002000 (77)],"    Abbanes þa cwæð, ænlic is se wer þe swilce wyrhtan hæfð, he is selra þonne sum kynincg."
[002100 (79)],"    Thomas him andwyrde, ænlice þu spræce."
[002200 (80)],"    Kyninges sunu he is, ancenned his fæder, and hylt his fæder rice on healicum muntum, þær nan feond ne cymð þe his frið awyrde; ne þær wædla ne bið, ne wanhal gemet."
[002300 (84)],"    Hi seglodon þa forð seofon niht on an, and on land eodon; ac hit bið langsum to secganne ealle þa wundra þe he worhte on þam lande, forðan þe we onettað to his arwurðan þrowunge."
[002400 (88)],"    Hi comon þa æt nextan to þæm cyninge on India, and Abbanes gebrohte ardlice Thoman to þæs cyninges spræce, and he cwæð him to, Miht þu me aræran on Romanisce wisan cynelice gebytlu?"
[002500 (92)],    He cwæð þæt he mihte.
[002600 (93)],"    Þa sceawodon hi þone stede þær hit standan sceolde, and Thomas eode metende mid anre metegyrde þone stede, and cwæð þæt he wolde wyrcan þa healle ærest on eastdæle and þa oþre gebytlu bæftan þære healle, bæðhus and kycenan, and winterhus and sumorhus, and wynsume buras, twelf hus togædere mid godum bigelsum; ac swylc weorc nis gewunelic to wyrcenne on Englalande, and forþy we ne secgað swutellice heora naman."
[002700 (102)],"    Þa beheold se cyning and cwæþ to þam apostole, þu eart æþela cræfta and kynegum þu sceoldest wyrcan."
[002800 (104)],"    Se cyning þa betæhte þam Cristes wyrhtan ungerim feos to forðigenne þæt weorc, and rad geond his hamas swa swa his rice læg."
[002900 (107)],"    Thomas þa ferde freolice bodigende Godes geleafan geond þæt land gehwær, and fullode þa geleaffullan, and þæt feoh dælde rumlice þearfum and arærde cyrcan."
[003000 (111)],"    Hit gelamp þa swa þæt he to geleafan gebigde ungerim folces and fyrðrode cyrcan, and preostas gehadode to þæs Hælendes biggengum binnan twam gearum, ær se brema kyning Gundoforus gecyrde to ðære scire ongean."
[003100 (116)],"    Hit wearð þa gecydd þam cyninge þus, and he het gebindan begen mid racenteagum, Abbanes and Thoman, and on þeostrum cwearterne gramlice scufan, oþ þæt hi man ofsloge."
[003200 (120)],"    Þa læg þæs cyninges broðor his lifes orwene, se wæs Gad gehaten, Gundofore swiðe leof, and he elcode forðy hu he embe hi dyde."
[003300 (123)],"    Mid þam þe he wolde hi to wæfersyne <tucian>, þa gewat se Gad of worulde to helle."
[003400 (125)],"    Man heold þa þæt lic on þa hæðenan wisan, and se broðor wolde wurðlice hine bestandan, and kynelice macian mid mærðum his byrgene."
[003500 (128)],"    Þa on þone feorðan dæg færlice on mergen aras se ylce Gad aræred þurh God, and þa licmen wurdon wundorlice afyrhte for þam niwan wundre þæt he wearð geedcucod."
[003600 (132)],"    Þa clypode se geedcucode and cwæð to his breðer, Gehyr nu min broðor be þam halgan men þone ðe þu woldest to wæfersyne tucian; se is Godes freond, and Godes englas him þeniað."
[003700 (136)],"    Min sawl wæs gelæd soþlice to heofonum þurh Godes englas, and ic þær geseah þa mæran gebytlu þe Thomas þe worhte on þære gelicnysse þe he hit gelogode her, mid gymstanum gefrætewod, fægere geond eall."
[003800 (141)],"    Mid þam þe ic sceawode þa scinendan gebytlu, þa sædon me þa englas, þis synd þa gebytla þe Thomas getimbrode þinum breðer on eorðan."
[003900 (144)],    Ic wiscte þa þæt ic moste on þam mæran huse huru durewerd beon.
[004000 (145)],"    Drihtnes englas þa cwædon, þin broðor nis wyrðe þises weorces fægernysse; gif þu hit habban wylt we biddað þone Hælend þæt he þe arære of þam reðan deaðe, and þu bigst hit siððan þæt þin broþor underfo his feoh þe he wenð þæt him forworpen sy."
[004100 (151)],"    Æfter þysum wordum he efste to þam cwearterne, and gesohte þone apostol secgende mid wope, Min broþor nyste leof þæt þu þæs lifigendan Godes apostol wære, and he hæfð healice agylt."
[004200 (155)],"    He unband hine sona, and bæd þæt he underfenge deorwurðe gyrlan."
[004300 (156)],"    Þa cwæð Drihtnes þegen, Git þu nast þæt ne weriað wuldorfulle gyrlan ne flæsclice frætewunga þa þe folgiað Criste, and gewilniað to hæbbenne þa heofonlican mihta."
[004400 (160)],"    Þes pallium þe ic werige wyle me gelæstan, and min syric ne tosihð, ne mine sceos ne tobærstað, ær þan þe min sawl siðað of þam lichaman."
[004500 (163)],"    Efne þa þa hi uteodon of þam ealdan cwearterne, þa gesohte Gundoforus þone Godes apostol, biddende miltsunge his misdæda georne."
[004600 (166)],"    Þa cwæð Thomas him to, Crist min Drihten hæfð micel getiþod þurh his mildheortnysse eow, þæt he wolde geswutelian swa his digelnysse eow."
[004700 (169)],"    Nu syndon eowre scira and eowre ceastra afyllede mid halgum cyrcum, and þæs Hælendes geleafan; beoð eow sylfe nu gearwe to gewendenne to Criste, þæt ge beon gefullode fram fyrnlicum synnum, and beon gehalgode on þam halwendum fante."
[004800 (174)],"    Þa cwæð sona Gad to þam Godes apostole, þa gebytlu ic sceawode þe þu minum breþer getimbrodest, and englas me geærndodon to þam ælmihtigan Hælende, þæt ic hi gebicgan moste."
[004900 (177)],"    Þa cwæð bliþelice Thomas, hit stent on þinum breþer gif þu hit gebicgan most."
[005000 (179)],"    Se cyning þa Gundoforus cwæð to his breþer, Nu hit me geworht is, ic wene þæt hit min beo; wyrce se apostol þe oþer weorc þyllic; gif he þonne ne mage macian þe oþer, unc bam mæg helpan to hæbbenne ðis an."
[005100 (184)],"    Þa cwæð se halga apostol, Se Hælend hæfð getimbrod ungerime wununge and widgylla gebytlu fram middaneardes frymðe mærlice on heofonum, and þa beoð geceapode mid soþum geleafan."
[005200 (188)],"    Gif ge willað nu beon embe þa gebytlu swiðor, and embe þa heofonlican speda sprecan on eornost, þonne magon eowre æhta yrnan eow ætforan; and hi ne magon folgian on forðsiðe eow."
[005300 (192)],"    Lætað nu eowre æhta wydewum fremian, wædlum, and wanhalum, and witað to soþan þæt hi be hundfealdum eow gehealdene beoð, þær þær nan geendung eow on ecnysse ne becymð."
[005400 (196)],"    Þa asprang his hlisa geond þæt land wide þæt to Indian come Cristes apostol, se þe mihte gehælan mid his handa hrepunge deafe and blinde, and þa deadan aræran."
[005500 (200)],"    Þa wende þæt landfolc þæt he wære God sylf, and brohton him kynehelmas, and budon him gyrlan kynelice geworhte, and woldon him offrian hryþera and rammas, swa swa ricum gode."
[005600 (204)],"    Thomas þa gecwæð þæt hi comon ealle to anum gemote þæt he mihte him secgan hwæt him to donne wære, and hi dydon þa swa."
[005700 (206)],"    Hi comon þa feorran to anum felde eft, and manega þider feredon mislice untrume, þæt se halga Thomas hi gehælan sceolde."
[005800 (210)],"    Þa het se halga apostol ahebban þa seocan on anre stowe ealle, and stod him tomiddes upastrehtum handum to heofonum and cwæð, Eala þu halga God, ungesewenlice wealdend, and unawendendlic þurhwunigende æfre, þu þe asendest us þinne sunu ælmihtigne, se forgeaf us þa mihte þæt we mihton gehælan adlige and untrume ealle on his naman, and behet us toeacan, þæt swa hwæs swa we bædon on his halgan naman æt his heofonlican fæder, þæt he us getiþode swa swa ælmihtig God; nu bidde we on his naman þæt þu gehæle þas untruman, þæt þis folc tocnawe mid fullum geleafan þæt þu eart ana God mid þinum ancennedan suna, and mid þam halgan gaste, heofona wealdend."
[005900 (225)],"    Æfter þysre clypunge þa hi cwædon, amen."
[006000 (226)],"    Þa com þær swilc leoht, swilce þær liget brude, þæt hi ealle wendon þæt hi forwurðan sceoldon, and lagon astræhte lange mid þam apostole."
[006100 (229)],"    Þa aras Thomas up and het hi arisan and cwæð, Min Drihten sylf com hider swa swa scinende liget, and hæfð eow gehæled; ahebbað eowre heafda."
[006200 (232)],    Þa arison þa wanhalan wundorlice gehælede <wuldrigende> þone ælmihtigan and his arwurþan apostol.
[006300 (234)],"    Hwæt þa Thomas astah to anum stane and stod þæt hi ealle mihton hine ænne geseon, and clypode hlude, and cwæð to þam folce, Gehyrað nu ealle."
[006400 (237)],"    Se Hælend me asende to þysum earde hider and ic his þeowa eom, <mann> swa swa ge syndon, and he asende me to þy þæt ic eow tæcan sceolde hu ge þa sceandlican godas mid ealle forlætan, and mid geleafan bugan to eowrum scyppende, se þe soð God is ana, and wile gehealdan þa þe on hine gelyfað."
[006500 (244)],"    He tæhte þa langlice geleafan þam folce, and hu hi leahtres forbugon and bysmorlice dæda, and hu hi on godum weorcum þurhwunian sceoldon."
[006600 (246)],"    He cwæð eft to þære meniu þe on þam gemote wæron, Ne eom ic na God, ac eom Godes þeowa; nimað eowre sceattas þe ge me syllan woldon, and dælað hi þearfum for Drihtnes lufan, and bið gearwe to fulluhte mid fullum geleafan."
[006700 (252)],"    Hi dydon sona swa, and on þone Sunnandæg wurdon feowertyne þusenda gefullode on Criste butan wifum and cildum, þe ne wurdon getealde."
[006800 (255)],"    Þa wearð se halga Thomas gewissod eft þurh God þæt he sceolde faran to þære fyrran Indian, and gewende þyder, and wundra gefremode."
[006900 (258)],"    He gehælde þær þurh God healte and blinde and ealle untrumnyssa, and þa egeslican hreoflian, and deofla <adræfde> and þa deadan arærde."
[007000 (261)],"    Þæt landfolc þa ne mihte his lare wiðcweþan, þonne he swilce wundra geworhte him ætforan."
[007100 (263)],"    Sum wif hatte Sintice, seo wæs six gear blind, and wearð þa gehæled æt þam halgan apostole, and com to hire magan Migdonia gehaten beorhte locigende, þe blind hire fram eode."
[007200 (267)],"    Þa cwæð Migdonia, þes man is God sylf oððe Godes engel, þe þine eagan onlihte swa butan læcecræfte."
[007300 (269)],    And hi swa lange spræcon oðþæt hi eodon butu þær se apostol bodode.
[007400 (271)],"    Migdonia þa gelyfde on þone lifigendan God, þurh þæs apostoles lare, and leng nolde cuman to hire weres bedde, æfter þære bodunge."
[007500 (274)],"    Seo Migdonia wæs þæs kyninges wifes swuster, and hire wer þa gemacode wið Migdeum þone kyning þæt man sette on cweartern sona þone apostol."
[007600 (277)],"    Migdonia þa com to þam cwearterne dreorig, and feoll to his fotum mid fyrhte cweðende, Ic bidde þe, leof, þæs lifigendan Godes apostol, þæt þu for me ne underfo swa fullicne teonan, and Godes yrre becume for þam intingan ofer me."
[007700 (282)],"    Se godes man hire cwæð to, Gang þe ham ongean, and ic cume ham to þe þæt þu oncnawe þurh þæt, þæt ic sylfwilles þrowige, for mines scippendes naman, and hu micel se geleafa mæg þurh God gedon."
[007800 (286)],"    Heo dyde þa swa, and hire dura beleac, licgende on gebedum on hire bure astreht."
[007900 (288)],"    Efne þa se apostol on þære ylcan nihte com to Migdonian and cwæð, Swa swa þu becymst þurh me to þam ecan life, swa ic eac becume þurh þe to Criste, mid kynehelme <martyrdomes>."
[008000 (292)],    Beo nu swiþe anræde.
[008100 (292)],"    Heo andwyrde mid fyrhte, La leof, ic þe bidde þæt þu onlihte mine sawla, þæt ic geseon mage þone soðfæstan weg, þæt ic ne befealle on þone fulan sæð."
[008200 (296)],"    Thomas hire cwæð to, cep þæt þu fæste seofon dagas georne, and ic syððan cume eft to þe, and þe gefullige fram fyrnlicum synnum, and ælcne þe gelyfð on þone lifigendan God."
[008300 (300)],"    Æfter þysum com hire wer to þam kyninge Migdeum and bæd georne þone kyning þæt seo cwen moste gespræcan hire swuster cunnian gif heo mihte hire mod gebigan þæt heo his gebedda wære; Ne mæg ic hi geolæcan, ne mid ege gedon þæt heo ete mid me oþþe on me beseo."
[008400 (306)],"    Þa geþafode se cynincg þæt seo cwen þider eode, and heo cwæð sona to hire swuster ðus, Eala þu Migdonia, min leofe swustor, hwi forsihst þu þinne wer, and geunwurðast þe sylfe?"
[008500 (310)],"    Se kyning sylf hit bemænð, and his men ealle, þæt þu swa færlice forlure þin gewitt."
[008600 (312)],"    Migdonia hire andwyrde, Eala þu, min swuster, wistest þu þæt ic wat, þas word þu ne cwæde."
[008700 (314)],"    Se apostol wyrcð fela wundra on mannum, and sægð us to soþan þæt sy oþer lif undeadlic and ece, ælces yfeles bedæled."
[008800 (317)],"    Nu to niht eode se ealdorman him to, forþanþe his suna wæs færlice dead, and lædde þone apostol to þam lifleasan cnapan, and he sona arærde his suna of deaðe."
[008900 (321)],"    Nu he sitt, and lærð þær geleafan on þam huse, and gehælð þa untruman, ealle þe him to cumað."
[009000 (323)],"    Triptia seo cwen cwæð hire to andsware, Gif hit swa is, swa þu sægst, ic wille geseon þone man."
[009100 (325)],"    Dyslic bið to forseonne soðlice þæt ece lif, and heardmod bið se man þe ne mage þysum gelyfan."
[009200 (327)],    Hi eodon þa butu his bodunge to gehyrenne; hi gemetton þa þone apostol micclum gebysgod ofer þa untruman men þe he ealne dæg gehælde þurh his handa hrepunge on þæs Hælendes naman.
[009300 (331)],"    Þa ða seo cwen geseah swilce wundra æt him, þa cwæð heo ofwundrod, Awyrgede synd þa men þe nellað gelyfan þyllicum weorcum."
[009400 (334)],"    Þa stod þær an hreofla tohrorenum lichaman, atelic on hiwe, and hine gehælde Thomas, and hine gefullode ætforan þære cwene."
[009500 (337)],"    Heo feol þa to his fotum, fulluhtes biddende, and þæs ecan lifes mid geleafan gewilnode, and cwæð þæt heo gelyfde on þone lifigendan God."
[009600 (340)],"    Thomas þa bletsode bliþelice þa cwene, and lærde hi georne to geleafan and cwæð, Min Drihten me clypode þæt ic cume to him, and min tima is nu þæt ic of middanearde fare; underfoh nu forðy fulluht æt me hraðe."
[009700 (345)],"    He gefullode hi þa, and fela oþre mid hire wera and wifa, and þa unwittigan cild, and lærde hi georne þæt hi lufodon heora cyrcan, and sacerdas arwurðodon; and hi siþodon þa ham."
[009800 (349)],"    Þa com seo cwen on æfnunge to þam cyninge ham, and he cwæð hire sona to, Swyðe lange þu wære."
[009900 (351)],"    Heo cwæð eft him to, Ge cwædon þæt min swuster, and ic sylf eac wende, þæt heo gewitleas wære; ac heo soþlice becom to soþum wisdome on þam heo me dyde dælnimend þæs ecan lifes."
[010000 (355)],    Soðlice ic geseah þone sylfan apostol se þe halwende ræd æghwylcum men forgifð.
[010100 (357)],"    Nu þu kyning miht macian þe undeadlicne gif þu wilt gehyran þone halgan apostol; ne swyltst þu on eccnysse, gif þu soðlice gelyfst."
[010200 (360)],"    Þa forhtode se cyning, and het feccan him to þone foresædan þegen þe hire swustor hæfde, and clypode mid gehlyde, and cwæð him sona to, Mid þam þe ic hogode helpan þinum wife, mid þam ic forleas min, and heo is mycele wyrse me þonne Migdonia þe."
[010300 (365)],    And hi motodon lange.
[010400 (366)],"    Þa het se kyning gebringan on bendum him Thoman, and axode mid graman, Hwæt is se, eower God, þe awent þurh þe swa ure wif us fram?"
[010500 (369)],"    Thomas him cwæð to, þu kyning wilt habban clænlice þenunga and gecwema þenas; wenst þu þæt God nelle, se ðe gewylt ealle þing, habban clæna þenas and clænlice þenunga?"
[010600 (373)],"    Þa cwæð Migdeus se kyning, Gemaca mid wordum eft þæt þa wif gecyrran sylfwilles to us."
[010700 (375)],"    Thomas him andwyrde, Ic worhte ænne stypel, and þu cwyðst þæt ic sceolde sylf hine towurpan; ac ic secge him swyðor soðlice Godes word, þæt se þe lufað on eorþan his eorðlican fæder, modor, oððe bearn, oþþe wif ofer God, ne bið he Gode wurð."
[010800 (380)],"    And he cwæð eft him to, þu kyning ne miht ofslean þa sawle mid wæpnum, þeah ðe þu þone lichaman alecge on deaðe."
[010900 (383)],    God se soðfæsta kyning mæg asendan ægðer ge sawle ge lichaman to þam ecan fyre.
[011000 (385)],"    Þæt wif moste þa swa hire wer forlætan forþanþe he hæþen wæs, and hetol ehtere; ac canones swaþeah cweðaþ and beodað þæt nan wif ne sceole hire wer forlætan swilce for eawfæstnysse, buton him bam swa gelicige."
[011100 (389)],"    Þa het se kyning lecgan hate isena sona under his nacodum fotum, þæt he lange swa þrowode, ac þæs arn wæter up wundorlice sona and celde þa isena."
[011200 (393)],"    Þa cwæð Thomas him to, Ne dyde God þis for me, ac for þe swiþor, þæt þu swa huru gelyfde on þone lifigendan God."
[011300 (395)],    Witodlice he mæg þa mihte me syllan þæt ic butan wætere þin wite me ne ondræde.
[011400 (397)],"    Þa het Migdeus se kyning þone Godes man gedon on weallende wæter; þa wearð hit acolod, and nan brand nolde byrnan under þam wætere."
[011500 (400)],"    He wearð þa gelæd to þam lifleasum godum þæt he his lac sceolde lecgan him on offrunga, and his cneowa gebigan þam bysmorfullum anlicnyssum."
[011600 (403)],"    Þa gebæd hine Thomas bealdlice to his Drihtne, and het þone scuccan þe on þam scincræfte wunode þæt he ut eode of þære anlicnysse him to, and het hine on Godes naman þæt he towende þa anlicnyssa, and þæt deofles templ, swa þæt hit ne derode nanum."
[011700 (408)],"    Þa eode se deofol of þære anlicnysse ut, and towende hi sona, swa swa wex formylt, swa þæt ne belaf hire an lim gesund."
[011800 (411)],"    Þa clypodon þa hæþengildan, and hetelice grimetodon, and heora an sona ofsloh þone apostol mid atogenum swurde, sæde þæt he wolde his godes teonan wrecan; and se cyning gewende þanon, forþanþe þæt folc wolde wrecan þone apostol."
[011900 (416)],"    Hi feredon þa his lic mid geleafan to cyrcan, and wurðlice bebyrigdon, to wuldre þam ælmihtigan."
[012000 (418)],"    Þær wurdon gelome wundra gefremode; wode men þær wæron on gewitte gebrohte, and gehwilce untrumnyssa hwiltidum þær wurdon gehælde þurh God, and se Godes apostol wearð syððan geferod to Syrian lande mid micelre arwurðnysse, þam ælmihtigan to lofe, se þe on ecnysse rixað riclice mihtig; AMEN."
