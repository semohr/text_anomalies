id,text
[000100 (1)],"    We rædað on þisum Drihtenlican symbeldæge þæt halige godspell be þæs Hælendes acennednysse, ægðer ge be his godcundnysse ge be his menniscnysse, swa swa Iohannes awrat þe her on life mid him on <his> <hirede> wunode, his modrian suna, & Crist hine <lufode> <for> <his> clænan mægðhade, & he lede his heafod on þæs Hælendes breost, on þam þe wunode þæs <wisdomes> <þæt> <he> <swa> <mihte> cyðan be Cristes godcundnysse."
[000200 (10)],"    <Be> <him> <god> <geswutelode> on þære gastlican gesihðe, ærest þurh Ezechiel & eft on Apocalypsi, on earnes gelicnysse mid þam oðrum godspellerum, þæt he mihte sceawian mid scearpum eagum on earnes gelicnysse be þæs Hælendes godcundnysse, swa swa se earn sceawað þære sunnan leoman <unateorigendum> <eagum> ofer eallum nytenum."
[000300 (17)],"    Ða þry oðre godspelleras awriton heora godspell be Cristes menniscnysse, hu he to mannum com, & eac be þam wundrum þe he geworhte on life."
[000400 (20)],    Ða bædon þa bisceopas binnan Asian lande þone halgan Iohannem þæt he him awrite sume gewissunge be þæs Hælendes godcundnysse.
[000500 (23)],"    And he him bead þa þreora daga fæsten, & æfter þam fæstene he wearð swa afylled mid þam Halgan Gaste þæt he ongann to writenne þa halgan Cristesboc swa swa we her secgað:In principio erat Verbum, ET RELIQVA:þæt is on Engliscre spræce, On angynne wæs Word, & þæt Word wæs mid Gode, & þæt Word wæs God."
[000600 (30)],    Ðis wæs on anginne mid þam ælmihtigan Gode.
[000700 (31)],"    Ealle þing syndon gesceapene þurh þæt Word, & butan þam Worde nis geworht nan þing."
[000800 (33)],"    Ðæt geworht is wæs lif on him sylfum, & þæt lif witodlice wæs manna leoht."
[000900 (35)],"    And þæt leoht scean on ðeostrum, & þa ðeostru ne underfengon þæt foresæde leoht."
[001000 (37)],"    Sum man wæs asend fram Gode sylfum to us, & his nama wæs witodlice Iohannes."
[001100 (39)],"    Ðes com on gecyðnysse þæt he cydde be ðam leohte soðe gecyðnysse, þæt ealle gelyfdon þurh hine."
[001200 (41)],"    Næs he na him sylf leoht, ac þæt he cydde gecyðnesse be þam leohte."
[001300 (42)],    Ðæt soðe leoht wæs þe onliht ælcne mannan þe on þisne middaneard becymð to menn geboren.
[001400 (44)],"    On middanearde he wæs, & þes middaneard wæs geworht eall þurh hine, & middaneard ne oncneow hine."
[001500 (46)],"    On his agenum he com, & his <agene> ne underfengon hine."
[001600 (47)],"    Swa fela swa hine underfengon, þam he forgeaf anweald Godes bearn to beonne, þam þe on his naman gelyfað; þa þe na of blodum, ne of þæs flæsces willan, ne of þæs weres willan, ac ða þæ of Gode synd acennede."
[001700 (51)],    And þæt Word is geworht flæsc & hit wunode on us.
[001800 (52)],"    And we sylfe gesawon soðlice his wuldor, swylc wuldor swa gedafenað Godes ancennedan Suna, eall fulne mid gyfe & mid soðfæstnysse."
[001900 (55)],    Augustinus se wisa & se wordsnotera bisceop sæde þæt <he> <ne> <mihte> gehyran þonne he him sylf wæs embe þæt <halige> <godspell> <for> <þære> <micclan> deopnysse þæs diglan andgites.
[002000 (59)],    Ac he <asmeade> <þeah> <hwæðre> <sume> <þa> <getacnunge> þurh Godes sylfes fultum þæs <&> <be> <his> onwrigenysse we hit awritað on <engliscre> <spræce>.
[002100 (63)],"    Se soðfæsta godspellere us sæde þurh God þæt þæt Word wæs on anginne mid þam ælmihtigan Gode: On anginne wæs þæt Word: & þæt angin is se Fæder, mid þam wæs þæt Word <wunigende> <æfre> & þæt Word is anginn, swa swa he eft sæde,Ego principium qui et loquor uobis: Ic sylf eom anginn, ic ðe to eow sprece."
[002200 (70)],"    Be þam awrat Moyses se mæra heretoga,In principio fecit Deus celum et terram: God geworhte on anginne heofonan & eorðan, & þæt anginn is his ancenneda Sunu, þurh þone he gesceop ealle gesceafta & hi ealle geliffæste þurh þone lyfiendan Gast: hi þry syndon an anginn & an ælmihtig God."
[002300 (77)],    We cweðað eft gyt be þam ylcan anginne þæt þæt Word wæs on anginne mid þam ælmihtigan Gode.
[002400 (79)],"    & se sealmwyrhta sang be þam Worde swa swa we her secgað eow to swutelunge:Uerbo Domini cæli firmati sunt et spiritu oris eius omnis uirtus eorumHeofonas synd gefæstnode þurh þæt halige Godes word, & þurh his muðes gast heora miht is getrymmed."
[002500 (84)],"    Her is nu belocen on þysum lytlan ferse eall seo halige ðrynnys þe is þrymwealdend God: se fæder & his Word, þæt is his agen Wisdom, for ðan þe word is wisdomes geswutelung, & se Halga Gast, þe hylt ealle þing."
[002600 (89)],"    <Ða> <halgan> <englas> þe on heofonum wuniað syndon gestaþelfæste & <gestrangode> <swiðe> þurh þæt halige Word þæs heofonlican Fæder, & þurh þone Halgan <Gast> <hi> <synd> gegladode to heora Scyppendes lufe, þe hi gesceop on wuldre; & þæra manna heortan þe on middanearde gelyfað on þone soðan God symble beoð on luste þurh þone sylfan Gast, & he sylð us eallum ure synna forgyfennysse swiþe mihtiglice."
[002700 (98)],"    Eft sang se sealmwyrhta on sumum oðrum sealme:Quam magnificata sunt opera tua, Domine: omnia in sapientia fecisti; impleta est terra possessione tua: Eala þu soþa Drihten, swiðe synd <gemærsode> þine <micelan> <weorc>; & þu geworhtest ealle þing on þinum wisdome; & witodlice is <gefylled> eall eorðan ymhwyrft mid þinre ehte."
[002800 (106)],"    Ær he sang be þam Worde, <&> <æfter> <be> <þam> <Wisdome>."
[002900 (107)],    Paulus se apostol eac on his pistole awrat be urum <Hælende> <criste> <&> cwæð þæt he wære þæs halgan <Fæder> wisdom & his wundorlice miht.
[003000 (110)],    <Eac> <sædon> <sume> <hæðne> on heora gesetnessum þæt we sceolon gelyfan on þone <soþan> <god> <þe> <wilt> <þa> <heofonas> & geworhte ealle þing.
[003100 (113)],"    An hæðen mann wæs iu <on> <egypta> <lande> <ær> <cristes> acennednysse, & he cydde be Criste, Hermes <gehaten>, <&> <se> <hælend> <geceas> hine to gewitnysse for his micclan wisdome."
[003200 (117)],"    <He> <awrat> <ane> <boc>, <þe> <hatte> <þuss> <on> Leden:Uerbum Perfectum, þæt is, Fulfremed Word."
[003300 (119)],"    Word þæt ge magon gehyran hu se soðlice oncneow:Filius benedicti Dei atque bonæ uoluntatis, cuius nomen non potest humano ore narrari:Est autem inenarrabilis sermo sapientiæ, sanctus sanctis, de solo Deo: Dominus est omnium, dominante Deo mortalibus, et qui ab hominibus indagari non potest, super omnes est; He cwæð be urum Hælende: He is sunu witodlice þæs gebletsodan Godes & þæs godan willan, & mannes muð ne mæg his naman fullcyðan; He is wisdomes spræc us unasecgendlic, & halig his halgum of Gode anum; he is ure ealra Drihten, of þam wealdendan Gode þe gewylt þa deadlican, & se þe ne mæg nateshwon fram mannum beon asmead, for þan ðe he is ofer ealle menn."
[003400 (138)],"    Ðus wrat se Hermes on his gesetnysse be þam ælmihtigan Fæder & his ancennedan Suna, & het hine Wisdomes Spræc, & se godspellere Word; & he cwæð þæt he wære of Gode sylfum anum, for ðan þe he næfde nane modor þa gyt on þære godcundnysse, ac he is of Gode anum, mannum unasecgendlic, swa swa Hermes awrat."
[003500 (145)],"    Fela we mihton secgan swylcera gewitnyssa þurh hæðene witegan be þam heofonlican Gode, gyf us to lang ne þuhte hit her to logienne."
[003600 (148)],"    On anginne wæs Word, & þæt Word wæs mid Gode, and þæt Word wæs God."
[003700 (150)],    Ðis wæs on anginne mid þam ælmihtigan Gode.
[003800 (151)],"    Sume gedwolmen dweledon on geleafan & noldon gelyfan þæt þæs lyfigendan Godes Sunu wære æfre mid him butan anginne; ac se godspellere oferdrifð þyllice gedwolan þus awritende: On anginne wæs Word, & þæt Word wæs mid Gode, & þæt Word wæs God."
[003900 (157)],"    Her ge magon gehyran on þisum halgan godspelle þæt oðer is se <Fæder>, oðer is se Sunu, & oðer is se Halga Gast, þeah ðe him eallum si an godcundnys æfre, & an mægenðrymnys gemæne."
[004000 (161)],"    Seo an godcundnyss þe him eallum is gemæne nele na geþafian þæt hi þry godas syndon, ne þæt heora ænig beo unmihtigra þonne oðer; & þeos godcundnyss ne ongann næfre, ac heo wæs æfre wunigende on ðrymnysse & on soðre annysse a butan ende."
[004100 (167)],"    Ealle þing syndon gesceapene þurh þæt Word, & butan þam Worde nis geworht nan þing."
[004200 (169)],"    Nis he na gesceapen, ne he nis na gesceaft, þurh þone ðe syndon ealle þing gesceapene."
[004300 (171)],"    Ealle þa gesceafta gesewenlice on worulde & þa ungesewenlican on þam <uppheofone> þe ænige wununge habbað, ge furðon þa wurmas, ealle hi synd gesceapene þurh þone soðan Wisdom, þe is Word gehaten on þisum godspelle; & butan þam Worde nis nan þing geworht."
[004400 (177)],"    Ða gesceafta syndon gesette on <þrim> <þingum>,In mensura et numero et pondere; þæt is on Engliscere <spræce,him> <is> <ær> <gesett> hu miccle hi beoð & hwylce mihte hi habbað, & hi habbað <gemet>, <&> <he> <hi> <ealle> <gehylt> se ðe ana is unametendlic."
[004500 (183)],"    Næs næfre nan <synn> <þurh> <god> <gesceapen> ne nan unrihtwisnyss ne yfel þurh hine <ac> þurh Godes willan þe ða englas forgægdon, forleton to deoflum awend."
[004600 (189)],    & eft þurh Adam on his forgægednysse.
[004700 (190)],    Næfð yfel nane wununge þæt hit wesan mæge ahwær buton on gesceaftum þe gode wæron gesceapene.
[004800 (192)],"    Gode wæron þa englas fram Gode gesceapene & þæt yfel næs þa gyt nahwær wunigende, ac hi hit afundon, & forferdon þurh þæt, & þæt yfel wunað gyt on þam earmum gastum, & eac on þam mannum þe heora mod awendað to unrihtwisnysse, & yfeles ne geswicað, & þa godan menn dreccað Gode to forsewenysse, & geswencað gehu mid ofsetnyssum."
[004900 (200)],"    God gesceop heofonas, him sylfum to wununge & his halgum englum þe him gehyrsumedon, & eac he geuþe þære ylcan wununge Adames ofspringe gyf hi hit geearnodon."
[005000 (204)],"    Ac æfter Adames gylte us wæs seo eorðe betæht on to wunigenne on þissere worulde, & God us þeah geuðe for his godnesse þære sunnan leoht to leohtfate on dæge & monan & steorran us mannum on niht & menigfealde bricas to urum bigleofan: fixas & fugelas þe on flodum wuniað, & þa wildan deor þe on wudum eardiað, þa þe clæne syndon, mid his micclan cyste he forgeaf <us> gemænelice eallum, ricum & heanum, þe heora hentan magon."
[005100 (215)],"    Nytenu & orfcynn he forgeaf us to fultume, & wyrta to læcedome & to wlite þære eorþan, & orfe to flæsce mid oðrum wæstmum þæra we moton brucan be ures lifes neode; & we magon geearnian on urum wræcsiðe gyt þæt ece lif mid him & þa uplican wununga gyf we forlætað unriht & lufiað urne Scyppend."
[005200 (222)],"    Manega gesceafta mislice us dreccað eall for urum synnum, þæt we swa tocnawon hwæs we wyrðe syndon, & gewilnian þæs beteran."
[005300 (225)],"    Ðin gelica þe cwyð to sum teonfullic word; ðu modegast ongean, & ne miht ðe bewerian wið flean on slæpe þæt hi ðe ne awreccon."
[005400 (228)],"    Swa wæs iu Pharao, þe wann ongean God, se Egiptisca cyning, swa swa us cydde Moyses, þæt God hyne gewylde mid gnættum & fleogum, þæt he oft abæd are æt Gode þurh Moyses þingunge & ne mihte <na> <fleon> þa mæðleasan hundes lys þe him on þone muð flugon ne þæra <fleogena> meniu þe his mete besæton, ne þæra gærstapena þe gnogon <his> <wæstmas> Moyses him abæd oft miltsunge & Pharao awægde his <folces> <mod> wið God oðþæt he sylf adranc mid ealre his dugoðe on þære <readan> <sæ> <swicdomum>."
[005500 (240)],"    Eaðe mihte God, gyf he swa wolde, sendan <beran> <&> <leon> <ongean> <þam> breman cyninge, dracan eac & næddran, & hine swa <dreccan> <ac> <þa> <eaðelican> <gesceafta> sceoldon gewyldan his modignysse, þæt <he> wa ne <on> flot, þæt he ne forferde gyf he swa ."
[005600 (247)],    <Oft> <man> wyrcð nu isen of eorðan gold & <seolfor> <ac> <hi> <ne> <mihte> nan mann macian to wecgum gyf God ne geworhte þa oran to þam.
[005700 (251)],    Ne furðon ænne sticcan ne ænne stæf we næfdon ne ane oflætan to urum mæssan gode gyf he us ne foresceawode him sylf þæt on ær; & we magon swaþeah mid his agenum þingum hine us gegladian & hine eac gremian gyf we him ætbredað his agene cyste his cystigan modes.
[005800 (258)],"    Ða deoplican drymen mid heora drycræftum on Egypta lande þe forlærdon Farao worhton manega tacna ongean Moysen of þam ylcan antimbre þe God ær gesceop, oðþæt hi sylfe sædon, oferswyðede æt nextan,Digitus Dei est hoc, þæt Godes finger wære Moysen on fultume & hi ne mihton na leng Moyse wiðstandan for þam strangan fingre þe hi gefreddan hiom ongean."
[005900 (267)],"    Ge ne magon na swiðor, þeah ðe we eow secgon, heora <scincræft> tocnawan, ac us secgað lareowas þæt of fearres flæsce, fule stincendum, beoð beon acende, þæt hi cuce swa fleoð, & of assan flæsce cumað wæpsas & of horses flæsce cumað eac hyrnetta, & on ælcum wæstme, gyf hit miswent on geare cumað <syndrige> wurmas, swa swa we gesawon oft."
[006000 (275)],    We secgað nu forð on embe þis soðe godspell: ðæt þæt geworht is wæs lif on him sylfum.
[006100 (277)],"    Ðeos eorðe is geworht, ac heo nis na hyre sylf lif, ac on þam wisdome þe geworhte þa eorþan is þæt liflice gescead þe gesceop ða eorðan."
[006200 (280)],"    Ðu sceawast þa heofonan & sunnan & monan; hi synd on þam cræfte, we cweðað nu swutelicor, on þam Godes wisdome, þe is witodlice lif, & cann wyrcan his weorc be his dihte, & he is ure lif on þam we lybbað & styriað, & on þam we syndon, swa swa us sæde Paulus."
[006300 (286)],    And þæt lif witodlice wæs manna leoht.
[006400 (287)],"    Ðæra manna leoht he is þe gelyfað on hine, swa swa he sylf cwæð on sumon godspelle:Ego sum lux mundi, et cetera: Ic eom middaneardes leoht, & se ðe me fyligð, ne gæð he na on þeostrum, ac hæfð lifes leoht."
[006500 (292)],"    And þæt leoht scean on þystrum, & þa ðeostru ne underfengon þæt foresæde leoht."
[006600 (294)],"    Swa swa þære sunnan leoht bescinð þæne blindan, & se blinda ne gesihð <þone> scinendan leoman, swa eac <þa> unrihtwisan & þa ungeleaffullan mid <ablendum> modum ne mihton geseon þæs Hælendes leoht þe onliht þas <woruld>."
[006700 (299)],"    Sum mann wæs asend fram Gode sylfum to us, & his nama wæs witodlice Iohannes."
[006800 (301)],"    He wæs fram Gode asend þæt he secgan mihte soðe gecyðnysse, swa <swa> <her> <æfter> segð on þisum godspelle: ðes com on gecyðnysse þæt he cydde be ðam leohte soðe gecyðnysse, þæt ealle gelyfdon þurh hine."
[006900 (306)],"    Swa swa <se> <dægsteorra> <on> <dægered> up gæð ætforan þære sunnan, swa scean Iohannes <ætforan> <cristes> <tocyme>, & he hine fullode, & wæs eac his bydel to <þære> <halgan> <bodunge>."
[007000 (310)],"    Næs he na him sylf leoht, ac þæt he cydde gecyðnysse be þam leohte."
[007100 (311)],"    <Se> <hælend> <sæde> <be> him on sumere stowe þæt he <leohtfæt> <wære> <beorhte> <lixende> <for> <þan> <þe> <he> bodode bealdlice be Criste, & se godspellere segð þæt he nære him sylf leoht for þan þe Cristes leoht þe us ealle onliht onlihte eac Iohannem þæt he leoht wære."
[007200 (317)],"    Se Hælend sæde eac to his halgum apostolum,Vos estis lux mundi: Ge syndon middaneardes leoht, for þan ðe hi onlihton manncynn to geleafan mid heora halgan lare, swa swa Crist <him> <lærde>."
[007300 (321)],"    Paulus cwæð eac to þam geleaffullum: Hwilon ge wæron þeostru, nu ge syndon leoht on Gode; for þan þe hi ða gelyfdon on þone lyfiendan God."
[007400 (324)],"    Æc ure eagan syndon gehatene leoht, ac hi naht ne geseoð butan hi sum leoht habbon, oððe þæs dæges leoht, oððe lihtinge on niht."
[007500 (327)],"    Nu segð se godspellere be þam soðan leohte, ðæt soðe leoht wæs þe onliht ælcne mannan þe on þisne middaneard becymð to men geboren."
[007600 (330)],"    Ðæt soðe leoht is ure leofa Hælend, þe is him sylf leoht & onliht ælcne mann þe his geleafan leoht on his life gehylt, oððe on <godum> gecynde oððe on godcundum wisdome, for þan þe ælc wisdom is of Gode sylfum & we nan god nabbað buton of Godes gyfe."
[007700 (336)],"    On middanearde he wæs, & þes middaneard wæs eall geworht þurh hine, & middaneard ne oncneow hine."
[007800 (338)],"    He wæs on middanearde þurh his godcundnysse, & he com to middanearde þurh his menniscnysse, & þes middaneard, þæt syndon þa menn þe lufiað to swiðe þas lænan woruld, noldon oncnawan Cristes tocyme, swa swa se godspellere gyt segð her bæftan: On his agenum he com, & his agene ne underfengon hine."
[007900 (345)],    Ðæt syndon þa ungeleaffullan men ðe his geleafan forsawon.
[008000 (346)],"    Ðis is swa gesæd be sumum mannum her, ac manega gelyfdon of þisum middanearde, ge of Iudeiscum cynne ge of hæðenum þeodum, on þone soðan <Hælend>, þeah þe hi sume noldon."
[008100 (350)],"    Swa fela swa hine underfengon, eallum hiom he forgeaf anweald Godes bearn to beonne, þam þe on his naman gelyfað."
[008200 (352)],"    Her ge magon gehyran þæs Hælendes cystignysse & his micclan godnysse ofer manna bearnum þæt he gyfð us anweald, gif we on hine gelyfað, Godes bearn to beonne, swa swa þis godspell segð & swa swa he sylf sæde to sumum his gecorenum:Ego dixi dii estis, et filii Excelsi omnes: Ic sæde to soðan, ge sylfe syndon godas, & suna þæs Hextan þe heofonas gewylt."
[008300 (360)],"    Micel mærð is þis, & miccle geþingðu, þæt se ælmihtiga God <þurh> <his> <godnysse> het us menn godas, & his agene bearn, gyf we þone anweald æt <him> <geearniað>."
[008400 (364)],"    Be þam ylcan cwæð iu God sylf to Moysen:Ecce constitui te deum Pharaonis; et Aaron frater tuus erit propheta tuus; Nu ic þe sette, cwæð God sylf to him, þæt þu beo <pharaones> god, & þin broðor Aaron sceal beon þin witega."
[008500 (370)],"    Swa <micelne> Moyse þæt he hine gesette swylcum cyninge to gode, þe <ann> wið God sylfne, ac him comon þa to tyn cynna <wita> Readan Sæ."
[008600 (375)],"    Be þisum sang eac se sealmwyrhta þus:Deus stetit in synagoga deorum: in medio autem deos diiudicat; He cwæð, God sylf gestod on þæra goda gesamnunge, & he on middeweardan þa <godas> toscæt, for þan þe God sylf deð synderlice gehwylcum, þam þe he godas gewyrcð, synderlicne wurðmynt, ælcum heora anum be þam þe him gewyrð & be þam þe hi lufiað þone lyfiendan God se þe ana is ælmihtig Scyppend þurh hine sylfne."
[008700 (386)],"    Crist is ancenned Sunu of þam ælmihtigan Fæder; nu nolde he <ana> <beon> <butan> he gebroðra hæfde, ferde þa to middanearde & fette him gebroðra swa þæt he mihte cyþan his micclan cystignysse & his rice him forgyfan mid him to rixienne."
[008800 (391)],"    Ða þe <na> of blodum ne of þæs flæsces willan ne of weres willan, ac ða þe of Gode synd acennede."
[008900 (393)],"    Ne bið na of þam blode þes halga bearnteam, ne of weres gestreone, ne of wifes cenninge, ac of Godes geleafan, swa swa God sylf sæde: Buton gehwylc mann beo acenned of wætere & of þam Halgan Gaste, næfð he na Godes rice."
[009000 (398)],"    Ðæt þe of flæsce bið acenned, þæt bið flæsc witodlice, & þæt þe bið acenned of gaste, þæt bið eac swylce gast: þæt synd þa gastlican bearn þe on Godes gelaþunge þurh þæt halige fulluht & þurh þone Halgan Gast Gode beoð acennede, gyf hi on gode þurhwuniað."
[009100 (403)],"    And þæt Word is geworht flæsc, & hit wunode on us."
[009200 (404)],"    Nis þæt halige Word awend to flæsce, ac se heofonlica æþeling her on þas woruld com & þa menniscnysse genam of Marian innoðe, soð man acenned on sawle and on lichaman, & wunode swaþeah God on þære godcundnysse, an ælmihtig Hælend, us to alysende ."
[009300 (410)],"    Nu cwædon þa Mannichei, þa manfullan gedwolan, þæt Gode wære unwurð on his mægenþrymnysse þæt he wurde acenned of wifmannes gecynde."
[009400 (413)],"    Ac gehyre se dysega & se gedwola <secgan> þæt þæt halige mæden, þæs Hælendes modor, næfde nane fulnysse, ne furðon <galnysse> ne weres gemanan, ac þurhwunode mæden, & heo butan sarnysse hyre <cild> <acende>, & hyre gedafenode, þa þa heo urne Drihten gebær, þæt heo mæden wære <æfre> <on> <mærlicum> wurðmynte."
[009500 (420)],"    Gyf seo sunne scinð, swa swa we geseoð oft, on fulum <adelan> <&> <heo> <befyled> ne bið, micele swiðor mihte se ælmihtiga Godes Sunu butan eallum <fylðum> beon of hyre acenned, & heo mihte beon micclum geclænsod þurh his <halgan> <mihte> & he næs befyled & hyre mægðhad is ansund, þonne heo butan hæmede <bær>."
[009600 (427)],"    And we sylfe gesawon soðlice his wuldor, swylc wuldor swa gedafenað Godes ancennedan Suna."
[009700 (429)],"    Ða apostoli gesawon þe siðedon mid him þa <wundra> <þe> <he> worhte, & hu he wearð hwilon uppan anre dune <æteowed> þæt his nebbwlite scean swylce sunbeam, & his <gewæda> <seinon> <hwitre> þonne snaw."
[009800 (434)],"    Eft hi hine gesawon syððan he of <deaðe> <aras> <on> <ansundum> lichaman, & hu he astah to heofonum, & <cwædon> <hit> <to> <mannum> <mid> micelre wundrunge."
[009900 (437)],"    Iohannes se <fulluhtere> <hine> <gefullode> <on> <þære> <ea> <iordanen>, & Crist þa up <eode> <ut> <of> <þam> <wætere> <&> <godes> <stefn> <of> <heofonum> <sæde> <him> to: þes is min leofa Sunu, þe me wel licað."
[010000 (441)],"    Eft syððan on þam munte, þa þe him mid wæron þa þa he swa beorhte scean, swa swa we sædon ær, gehyrdon of heofonum þone halgan Fæder þus cweðende him to mid cuðlicere lufe: ðes is min leofa Sunu, on þam me wel licað: gehyrsumiað him."
[010100 (446)],    Ðus sæde Matheus.
[010200 (447)],"    <Eft> <on> <þriddan> siðe, ær Cristes þrowunge, clypode se ylca Fæder cuðlice him to, þæt eall þæt folc gehyrde þe þam Hælende folgode, cwæð þæt he hine mersode, & hine mærsian wolde."
[010300 (451)],"    Nu wæs þis micel wuldor & micel gewitnyss þam Suna, þæt se Fæder swa þriwa þuss clypode him to hlude of heofonum, þæt menn hit gehyran mihton; & sume eac cwædon þæt hit þunor wære."
[010400 (455)],    Ðæt godspell geendað nu on þisum wordum þuss: Eall fulne mid gyfe & mid soðfæstnysse.
[010500 (457)],"    On þære menniscnysse he hæfde swa micele gyfe þæt he wæs soð God & soð mann geboren, Dauides cynnes, of þam clænan mædene, an Crist wuniende on twam edwistum."
[010600 (461)],"    Soðfæstnysse he hæfð, swa he sylf sæde:Ego sum uia, & ueritas, & uita: Ic sylf eom se weg, & soðfæstnyss, & lif."
[010700 (464)],"    Ðurh Moysen wæs gesett þam ealdum mannum iu æ, & open lagu, & se leofa Hælend gebrohte us niwum mannum gife & soðfæstnysse, & he þa þing gefylde þe gefyrn wæron be him gewitegode þurh Moysen & witegan; & eall his fær wæs beðoht fram frymðe þissere worulde."
[010800 (470)],"    Ðam is wuldor & lof & wyrðmynt on ecnysse mid þam heofonlican Fæder & þam Halgan Gaste on anre godcundnysse: we cweðað, AMEN."
