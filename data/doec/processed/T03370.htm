id,text
[000100 (1)],"    Men þa leofostan, us lyst nu eow secgan be þam halgan godspelle þe ge gehyrdon nu rædan, þæt ge beon þe geleaffulran þurh þa boclican lare, and þa anrædran on eowrum Drihtne."
[000200 (4)],"    Se godspellere Iohannes, þe wæs Godes dyrling, Cristes moddrian sunu, sæde on þære Cristes bec þæt ure Hælend Crist, þa þa he her on life wæs lichamlice wunigende, þa wolde he faran on sumne symbeldæg soþlice to Hierusalem."
[000300 (10)],"    On þære byrig wæs gehæfd, gehende þam temple, an wundorlic wæterscipe, Bethsaida gehaten; þone wæterscipe beworhte se wisa cyning Salomon mid fif porticon fæstum weorcstanum, and man on þa ealdan wisan þa offrunga þær þwoh þe man offrode symle on Salomones temple, Gode to wyrþmynte, on þære Iudeiscra wisan."
[000400 (17)],"    On þam wæterscipe wurdon wundra gelome þurh þone ælmihtigan God, swa þæt he his engel asende of heofonlicum þrymme, and he þæt wæter styrode binnan þam porticum be Godes dihte gelome, and swa hwilc untrum man swa come into þam wætere æfter þæs engles styrunge, se wearþ sona hal fram swa hwilcere untrumnysse swa he wære gehæfd."
[000500 (24)],"    Þær lagon þa forþi on þam foresædum porticum fela untrumra manna mislice gebrocode, blindra and healtra, and on handum alefode, andbidigende þære styrunge þurh þæs engles tocyme."
[000600 (28)],"    Þær læg þa sum beddryda andbidigende þæs ylcan, eahta and þrittig wintra on his untrumnysse."
[000700 (30)],"    Ða þa se Hælend þider com, swa swa we ær sædon, and wiste be þam men þæt he wæs lange untrum, þa cwæð he to þam earman, Wylt þu beon hal?"
[000800 (33)],"    Se lama him andwyrde, La leof, ic næbbe nænne mannan þe mage me into þam wæterscipe don æfter þære styrunge, and þonne ic earming þyder cume, þonne cymð sum oðer man ær into þam wætere."
[000900 (38)],"    Þa cwæþ se Hælend him to, Aris hal of ðam bedde, and ber þin legerbed gangende heonon."
[001000 (40)],"    Se man þa sona mihtiglice wearð gehæled, and bær his legerbed on his bæce, and eode."
[001100 (42)],"    Hit wæs þa Sæternesdæg þa þis geworden wæs; þone dæg wurþodon þa Iudeiscan mid freolse, æfter Moyses æ, and hi to þam men cwædon þe ðær gehæled wæs, Hit is halig restendæg; ne most ðu styrigan þine beddinge."
[001200 (47)],"    Se man him andwyrde anrædlice and cwæð, Se ðe me gehælde, he het me niman min bed and gan; and hi ongunnon hine axian, Hwæt is se man þe het þe niman þin bed and gan?"
[001300 (51)],"    And se þe þær gehæled wæs nyste hwæt se Hælend wæs, and se Hælend þa eode of þære meniu."
[001400 (53)],"    Syþðan eft se Hælend geseah þone mann binnan þam temple, and him bebead þas word: Efne nu þu eart gehæled, heald þe nu heonon forð, þæt þu ne syngie, þy læs þe þe sum þing wyrse gelimpe; and se man þa eode, and sæde þam Iudeiscum þæt se Hælend hine gehælde."
[001500 (59)],"    We habbað nu gesæd sceortlice þis godspel anfealdum andgite, and we eac willað eow secgan þæt gastlice andgyt, æfter Agustinus trahtnunge, sceortlice swaþeah, þæt ge ne beon gehefegode."
[001600 (63)],"    Se wæterscipe wæs beworht mid fif porticum, and hæfde getacnunge, swa swa se trahtnere segð, Iudeisces folces, þe wæs befangen þa mid fif ælicum bocum, þe Moyses him sette be Godes sylfes dihte, þæt hi singian ne sceoldon."
[001700 (68)],"    On þam porticum lagon alefode and adlige, blinde and healte, and on handum forscruncene."
[001800 (70)],"    Swa wæron þa Iudei wanhale on mode, and on heora geleafan alefode forþearle, for þam ðe Moysæs æ ne mihte hi gerihtwisian, oþþæt Crist sylf com cuðlice to mannum, and us gerihtlæhte mid geleafan and gife, and eac þa Iudeiscan þe on hine gelyfdon."
[001900 (76)],"    Þa beoþ blinde on mode þe ne magon geseon þæs geleafan leoht, þeah hi locion brade; and þa beoð healte on heortan þe þæs Hælendes beboda unrihtlice farende ne gefyllað mid weorcum; and þa beoþ deafe þe Drihtnes hæsum nellað gehyrsumian, þeah þe hi þa gehyron."
[002000 (82)],"    Se hæfð forscruncene hand þe næfð mildheortnysse weorc, and biþ unwæstmbære, and æfre fordrugod."
[002100 (84)],"    Be swilcum cwæð se Hælend on his halgan godspelle, þa þa sum lama læg þær þær he lærde þæt folc: Astrece þine hand; and he hal wearð sona, and astrehte his swyþran, þe forsearod wæs oþ þæt."
[002200 (88)],"    Swilce he wære gemanod mid þam mihtigan wundre, astrece þine hand, þe ær wæs uncystig, to ælmysdædum earmum þearfum."
[002300 (91)],"    Swilce wanhale lagon wiðinnan þam porticon, ac se ælmihtiga Hælend þe of heofenum astah mancyn to alysanne mihte hi gehælan on sawle and on lichaman, þurh his soðan gyfe."
[002400 (95)],"    Hys nama is Hælend, for þan þe he gehælþ his folc, swa swa se engel cwæþ be him, ær þan þe he acenned wære: He gehælþ hys folc fram heora synnum."
[002500 (98)],"    Micele mare wundor is þæt he wolde beon mann on þisum life, and alysan us þurh hine, þonne þa wundra wæron þe he worhte betwux mannum; and selran us wæron þa ungesewenlican wundra, þurh þa he adwæscte þa dyrnan leahtras urra sawla, þonne þa gesewenlican wundra, þurh þa ðe wæron gehælede þa þe eft swulton."
[002600 (105)],"    Witodlice seo sawul þe fram synnum bið gehæled, and on geleafan þurhwunað, færð of þisum life to Gode; and se brosnigenda lichama, þeah þe he beo gehæled, bið mid deaþe fornumen and to duste awend."
[002700 (109)],"    He bið swaþeah gehæled to ansundre hæle eft on Domesdæg, þonne he of deaþe arist, and syþðan ne swylt, ne seoc ne gewyrð, ne him hingrian ne mæg, ne him þurst ne deraþ, ne he ne forealdað, ac bið ece syþþan, on sawle and on lichaman, orsorh deaþes."
[002800 (115)],"    On þam wæterscipe wæron twa wundorlice mihta, an þurh þone engel, oþer þurh þone Hælend."
[002900 (117)],"    Æfter þæs engles styrunge eode in se ðe mihte, and wæs sona gehæled fram his seocnysse, and se þe syþþan com swanc on idel, for þan þe se engel getacnode ures Hælendes tocyme, se þe on his tocyme cydde his mihte, and mid wundrum astyrode þæt Iudeisce folc, swa þæt hi andodon ongean his lare, oþþæt hi syrwdon hu hi hyne beswicon."
[003000 (125)],"    An wæs gehæled æfter þæs engles tocyme, and ænne gehælde se Hælend on his tocyme, for ðære annysse ures geleafan; and swa hwa swa bið buton þære annysse Cristes gelaþunge, ne becymþ ðam nan hæl."
[003100 (130)],"    Þurh þæs wæteres styrunge wæs eac getacnod þæs Hælendes þrowung, þurh þa hæl becom eallum mancynne þe on anum geleafan Criste gehyrsumiað mid haligre drohtnunge."
[003200 (134)],"    Ænne he gehælde þa of eallum þam untrumum, se ðe mid anum worde eaðelice mihte hi ealle gehælan; ac he wolde swiþor þurh þæt an wundor awreccan <heora> mod, and heora sawla onlihtan þurh þæt syllice tacn."
[003300 (139)],"    Eahta and þrittig wintra wunode se bedryda on þam legerbedde, anbidigende his hæle, oðþæt Crist sylf com, þe sceortlice beleac ealle halige bec on twam bebodum: þæt is, þæt ðu lufige and mid geleafan wurðige þone ælmihtigan Drihten mid ealre þinre heortan, and syþþan þinne nextan swa swa þe sylfne."
[003400 (146)],"    Lege þas twa beboda to þam twam læs feowertigum þæs langsuman legeres þæs laman beddrydan, þonne bið þær fullice feowertiggetel."
[003500 (149)],"    Fram þære fulfremednysse færð se man æmptig, se ðe næfð þa soþan lufe his Scippendes and manna."
[003600 (151)],"    Soþlice þis getel wæs gesett gefyrn, þa þa Moyses fæste feowertig daga, and Godes æ sette be Godes sylfes dihte; and Helias se witiga eall swa lange fæste, on þam wæs seo witegung witodlice getacnod; ac hi ne mihton þurh hi sylfe swylc fæsten þurhteon, ac him sealde þa mihte se þe mæg ealle þing."
[003700 (158)],"    Eft þa ure Hælend on hys andweardnysse fæste feowertig daga, þurh his agenne fultum; þurh þone wæron getacnode þa towerdan godspell þe he sylf gefadode þurh his feower godspelleras, mannum to lare and to geleafan trymminge."
[003800 (163)],"    Ðis wæs se ordfruma ures Lenctenes, and þus gegrundweallod þurh God sylfne ær, and us is to healdenne forþi þæt halige fæsten þyssere tide, swa us tæcð ure scrift."
[003900 (167)],"    Nu is oþer fæsten us eac to healdenne, swa swa se apostol Paulus on his pistole awrat, þæt we us forhabbon fram arleasnysse and fram yfelum lustum þysre worulde, and syferlice lybban symble gemetlice, rihtlice and arfæstlice, <anbidigende> edleanes þæs eadigan hihtes ures Hælendes tocymes, on þam we underfoð þæt ece lif mid him, gif we nu gehyrsumiað his hæsum mid weorcum, and þa þe hine forseoð he besencð on hellegrund."
[004000 (177)],"    Þis fæsten ær Eastran we fæstað mid geswince, and we freolslice syþþan fiftig daga lybbað, oþ þa halgan Pentecosten þe se Halga Gast on com on fyres gelicnysse, and þone geleafan getrymede, ærest þam apostolum, and eft þurh hi mancynne, swilce we on þisum life swincon, and on ðam towerdan blission, underfangenre mede on þam ecan freolse."
[004100 (184)],"    Þreo þing bebead se Hælend þam bedrydan: þæt is, aris, and ber þin legerbed, and gang."
[004200 (186)],"    He gehælde his untrumnysse mid þam þe he het hine arisan, and swaþeah seo dæd getacnode sum þing, swilce he þam seocan sæde þisum andgite: Asceac þe of hraþe <þa> sleacnysse fulra leahtra, þe þu gefyrn on lage, and gearca þe sylfne to þære sawle mægnum; and swaþeah næs genoh þam seocan bedrydan þæt he hal up arise, ac het hyne þa gyt beran his legerbedd, and eac gan þanon."
[004300 (195)],"    Ber þin legerbed, þæt is, beo geþyldig, and forber þine nextan, swa swa þu betst mæge, teonfullan dæda <oþþe> word, Swa swa se apostol Paulus cwæð on sumum pistole:Alter alterius onera portate, et sic adimplebitis legem Christi: Berað, ic bidde, eowre byrþena eow betwynan, and ge swa gefyllað soþlice Cristes æ; þis belycð ægðer ge lufe ge hatunge."
[004400 (203)],"    Ure ælc sceal mid lufe oðrum fylstan, and eac ure yfelnysse us betwynan forberan, þæt Godes æ on us swa beo gefylled."
[004500 (206)],"    Soðlice Cristes æ is seo soþe lufu, and seo ne byð gefylled buton we swa don þæt we ure byrþena <beron> us betwynan."
[004600 (209)],"    Crist het hine gan, þæt is on godra weorca stapum forðstæppan, and ne standan idel."
[004700 (211)],"    He bær þa his bed bliþelice gangende, and þa Iudeiscan ceorodon for ðam Sæternesdæge, þone hi miclum wurþodon æfter moyses æ, for þan þe se ælmihtiga God ealle þing gesceop, gesewenlice and ungesewenlice, ealle on six dagum, and on þone seofoðan geswac his weorces, and þone dæg gehalgode, and het on his æ syþþan þone dæg freolsian, for þære digelan getacnunge Cristes þrowunge, swa swa hit cuþ wearð syþþan."
[004800 (220)],"    God gesceop his gesceafta on syx dagum ealle, and geswac on þone seofoþan, swa þæt he syþþan ne gesceop nane oþre gesceafta, ac þa sylfan geedniwað on mannum and on nytenum mihtiglice oþ þis."
[004900 (223)],"    He gesceop þa twegen men, and ealle tida gesette, ac he ne gesceop na syþþan seldcuþe gesceafta, of þam ealdan dihte þe he æt fruman gesette; ac he gescipð ælce dæge edniwe sawla, and on lichaman geliffæst, swa swa we leorniað on bocum, and þa sawla ne beoð nahwær gesceapene ær þan þe God hi asent to þam gesceapenan <lichaman> on heora moddra innoþum, and hi swa men wurþað."
[005000 (232)],"    Nu ge magon tocnawan þæt ure sawla ne cumað of fæder ne of meder, ac se heofonlica Fæder gescipð þone lichaman and hine geliffæst mid sawle; and he ealle gesceafta geedniwað symble, ge on fixum ge on fugelum ge on feðerfetum nytenum, for ðam ðe þa ærran for ylde ateoriaþ; and he gewissað þas woruld mid welwillendum dihte, þeah ðe ure yfelnys him oft abelge, and we þonne swingla for urum synnum þrowiaþ."
[005100 (241)],"    Nu smeagað menn for oft hwær hit eal becume þe fram Adame wæs oð ðis gesceapen, ac hi nyton þæt se ælmihtiga micel wile habban into his heofonlican rice, swa swa him gerisan mæg, þæt he micclum werode mihtiglice rixige; and eac ealles to fela forfaraþ þurh synna."
[005200 (247)],"    Se ylca restendæg, swa swa we ræddan lyttle ær, getacnode þone dæg þe ure Drihten <forðfaren> <on> <byrgenne> <læg> for ure alysednysse, and geswac þæra wundra þe he worhte on his life, and on þam Sunnandæge aras of deaþe gesund, and is nu se Sunnandæg syþþan gehalgod þurh ures Drihtnes ærist, þe on þam dæge aras, and we hine wurþiað Gode to wyrðmynte, and syþþan geswac þæs Sæternesdæges freols."
[005300 (256)],"    On þam ealdan restendæge, þe we ær embe spræcon, ne worhton þa Iudei nan þeowtlic weorc, and se an getacnode eal ure lif, þe is gastlic ræstendæg, on þam we Gode sceolon symle þeowian, and synna forbugan, þe synd þeowtlice weorc, and on þeowte gebringað heora wyrcendras a to worulde."
[005400 (263)],"    Þa Iudeiscan freolsodon þone foresædan restendæg, and oft bemændon þa ða men wæron gehælede on þam dæge fram urum Hælende."
[005500 (266)],    Þa axode he hi on sumne sæl be sumum wæterseocum men hwæðer he on þam freolsdæge þe hi swa freolice wurðedon moste beon gehæled fram þam micclan broce.
[005600 (269)],"    Hi suwodon þa ealle, and se Hælend sona þone wæterseocan gehælde on heora gesihþum, and axode hi syþþan, swylce mid bigspelle, Hwæt la, nelle ge, gif hwylceowres assa fylþ, oððe oxa, on pyt, ardlice hine up ateon on þam halgan ræstendæge?"
[005700 (274)],"    And hi þa ne mihton nan þing him geandwyrdan, for þan þe hi wæron oferswyþde."
[005800 (276)],"    Se gehæleda mann gemette þone Hælend syþþan on þam temple, and he him sæde þas word: Nu þu eart gehæled, geheald þe wið synna, þæt þe sum þing ne gelimpe on þinum life wyrse."
[005900 (280)],"    Mid þam he geswutelode þæt he for synnum wæs gebrocod, ac swaþeah ne beoð ealle untrume for synnum geswencte, þeah þe hi sume beon."
[006000 (283)],"    Sume beoþ geuntrumode þæt hi þe eadmodran beon, sume for fandunge, sume for Godes wundrum, for þan þe Godes domas swiðe digle sint, and æfre rihtwise on eallum his dædum."
[006100 (287)],"    Se gehæleda man þa, syþþan he þone Hælend gespræc, cydde þam Iudeiscum þæt Crist hine gehælde, and hine mærsode, his mihte herigende."
[006200 (290)],"    Þam sy wuldor on ecnysse mid his ælmihtigan Fæder and þam Halgan Gaste on anre Godcundnysse, AMEN."
