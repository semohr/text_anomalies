id,text
[000100 (1)],"    On þæræ mæran tide þe se mildheorta Hælend wunode mid mannum on soðre menniscnysse, wundra wyrcende, þa wearð him gebroht to sum witseoc man, wundorlice gedreht; him wæs soðlice benæmed his gesihð and spræc, and he swa dumb and ablend deoflice wedde."
[000200 (7)],"    Hwæt þa se mildheorta Crist þurh his godcundan mihte þone mann gehælde, and ðone hetelan deofol him fram adræfde þe hine drehte oð ðæt, and he þa, gewittig, wel spræc and gehyrde, and eall seo meniu micclum þæs wundrode."
[000300 (12)],"    Þa sædon þa Iudeiscan þæt ure Drihten sceolde þa wundra wyrcan on þæs deofles mihte þe men hataþ Beelzebub, ac hi lugon forðearle."
[000400 (15)],"    Sume hi woldon eac þæt he sum syllic tacen of heofonum æteowde, ac he cwæþ him to, þa ða he geseah heora syrwiendan geþohtas: ælc cynerice þe bið on him sylfum todæled bið soðlice toworpen, and ne wunaþ na on sibbe, and hiwræden fealð ofer hiwrædene."
[000500 (21)],"    Gif se sceocca soðlice is on him sylfum todæled, hu mæg þonne standan his rice staþolfæst?"
[000600 (23)],"    Ge secgaþ þæt ic adræfde deofla of mannum þurh ðæs deofles mihte þe menn hataþ Beelzebub, and gif ic on his naman adræfe deofla of mannum, on hwæs naman adræfaþ eowre suna þonne?"
[000700 (27)],"    Þis sæde se Hælend be his apostolum, þe wæron heora suna and heora siblingas, and hi deofla adræfdon on heora Drihtnes naman, and fela wundra worhton on ðæs folces gesihðe."
[000800 (31)],"    Ða cwæþ se Hælend to þam heardheortum folce: Witodlice gif ic aflyge on Godes fingre deofla, Godes rice becymð soðlice on eow."
[000900 (34)],"    Ðonne se stranga healt his inburh fæste, þonne beoð on sibbe þa ðing þe he sylf hæfð."
[001000 (36)],"    Ac gif sum strengra cymð and hine oferswið, ealle his wæpna he gewinð þonne on þam ðe he truwode, and todælð his herereaf."
[001100 (39)],"    Se þe nys mid me, he bið ongean me, and se þe mid me ne gaderaþ, he towyrpð soðlice."
[001200 (41)],"    Þonne se unclæna gast gæþ ut of ðam men, þonne færð he worigende on unwæterigum stowum secende him reste, ac he soðlice ne fint."
[001300 (44)],"    Þonne <cweþ> se fula gast þæt he faran wylle into his huse, of þam ðe he ut ferde, and cymþ ðonne to, and afint hit gedæft."
[001400 (47)],"    He genimð him þonne to seofan oðre gastas wyrsan þonne he sylf sy, and hi wuniaþ mid þam men, and bið þæs mannes wise wyrse þonne hit ær wære."
[001500 (50)],"    Mid þam ðe he þis clypode, þa cwæþ him sum wif to of þære menigo mid micelre stemne: Eadig is se innoð þe ðe to mannum gebær, and gesælige syndon þa breost þe þu gesuce."
[001600 (54)],    Hire andwyrde se Hælend: Gyt synd eadigran þa ðe Godes word gehyrað and hit gehealdaþ.
[001700 (56)],"    We gegaderiað þæt andgyt to þisum godspelle be þam twam godspellerum, Lucam and Matheum, and we wyllað sceortlice secgan eow þæt andgit."
[001800 (59)],"    Ure Drihten gehælde þa þurh his heofonlican mihte þone earmann wodan fram his wodnysse, and fram his dumbnysse þæs deoflican bendas, and fram þæræ blindnysse þe hine ablende se deofol, and eall seo meniu micclum þæs wundrode."
[001900 (64)],"    Dæghwamlice he wyrcþ ðas ylcan wundra gyt, æfter gastlicum andgite, on Godes gelaþunge, on soðre gecyrrednysse synfulra manna."
[002000 (67)],"    Þonne se ungeleaffulla þe læg on his synnum gebihþ to his Drihtne mid soþre dædbote, and ðone deofol forlæt þe hine forlædde on ær, þonne bið he geclænsod fram þam unclænan gaste, and hæfð þæs geleafan leoht, and herað his Drihten."
[002100 (72)],"    Þa sædon þa Iudeiscan þæt ure Drihten sceolde þa wundra wyrcan on þæs deofles naman þe men hatað Beelzebub, ac hi lugon forðearle."
[002200 (75)],    Hwilon ær we sædon be þisum sceandlican deofle.
[002300 (76)],"    Ða hæþenan leoda gelyfdon on hine and heton hine Beel, sume Baal, and se ylca hæfde yfelne tonaman, þæt is Zebub, for ðære sceandlican offrunge."
[002400 (80)],"    Ða hæþenan him offrodon swa swa healicum gode sceap and hryðeru, and ofslogon þa; þa gewunedon þær fleogan to þære fulan offrunge, and his bigengas þa hine heton Beelzebub, þæt is fleogena Bel, oððe se ðe fleogan hæfð, for þan ðe zebub is gesæd fleoge."
[002500 (86)],"    Nu sædon ða Iudeiscan, urum Drihtne to teonan, þæt he sceolde adræfan deofla of mannum on ðises godes naman, þe is gramlic deofol, and næfð nane mihte menn to gehælenne."
[002600 (90)],"    Sume hi woldon eac þæt he sum syllic tacen of heofonum æteowde, ac hi his fandodon swa."
[002700 (92)],"    Þa Iudeiscan gesawon swutele tacna on þam wodan men þe ðær wæs gehæled, and swaþeah woldon wundra geseon ufon of heofonum, mid ungeleaffulnysse fandiende Cristes, ac he cwæþ him to, þa ða he geseah heora syrwigendan geþohtas: ælc cynerice þe bið on him sylfum todæled bið soðlice toworpen, and ne wunað na on sibbe, and hiwræden fealð ofer hiwrædene."
[002800 (101)],"    Gif se woruldlica cyning winð wið his leoda, and þa leoda wiðeriað wið heora cynehlaford, þonne cymð heora sacu him to aworpennysse, and þæt cynerice bið raðe swa toworpen, and gif þæs hiredes hlaford hatað his cnihtas and him onwinnende bið, hi wurþaþ sona totwæmede."
[002900 (107)],"    Ða cwæþ se Hælend him to be þam hetelan deofle þus: Gif se sceocca soðlice is on him sylfum todæled, hu mæg þonne standan his rice staðolfæst?"
[003000 (110)],"    Nele nan deofol adræfan oðerne, ac hi ealle syrwiað mid heora searucræftum mid anrædum mode hu hi men beswicon to hellicum suslum, þær ðær hi sylfe wuniað, and heora rice is on þam reþum witum æfter Domesdæge a butan ende."
[003100 (116)],"    Ge <secgaþ> þæt ic adræfe deofla of mannum þurh ðæs deofles mihte þe menn hatað Beelzebub, and gif ic on his naman adræfe deofla of mannum, on hwæs naman adræfað eowre suna þonne?"
[003200 (120)],"    Þis sæde se Hælend be his apostolum, ðe wæron heora suna and heora siblingas, and hi deofla adræfdon on heora Drihtnes naman, and fela wundra wrohton on þæs folces gesihðe."
[003300 (124)],Ideo ipsi iudices uestri erunt: Forþam ða ylcan beoð eft eowre deman.
[003400 (126)],"    Þa halgan apostolas þe þam Hælende folgodon on soðre lare sceolon eft beon ealles manncynnes deman on þam micclan dæge, ge þæra Iudeiscra ge oðra leoda, þeah ðe hi comon of þam yfelan cynne þe Criste wiðsoc and eac swilce ofsloh."
[003500 (132)],"    Ða cwæþ se Hælend to þam heardheortum folce: Witodlice gif ic aflige on Godes fingre deofla, Godes rice becymð soðlice on eow."
[003600 (135)],"    Godes finger soðlice getacnode þone Halgan Gast, swa swa Matheus awrat, þisum wordum cweþende:Si in spiritu Dei eicio demones: Gif ic on Godes Gaste deofla adræfe."
[003700 (139)],"    Þes finger oferswiðde soðlice þa drymen on Egipta lande ætforan Farao, þa ða hi wunnon wið Moysen and God, woldon wyrcan gnættas, ac God him forwyrnde; and hi ða oferswiðde sædon openlice:digitus Dei est hoc: ðis is Godes finger."
[003800 (145)],"    Mid þisum fingre wæron eac swilce awritene Moyses tabulan on þam munte Syna; on ðam tabolum wæron tyn word awritene, þæt is seo ealde æ, eallum mannum to steore, ge þam ealdan folce ge us þe nu syndon."
[003900 (150)],"    Godes hand soðlice is ure Hælend Crist, þurh ðone he gesceop ealle gesceafta, and Godes finger is witodlice se Halga Gast, þurh ðone adræfde ure Drihten ða deofla, and þurh ðone syndon geliffæste ealle lybbende gesceaftu, and ðurh ðone se halga Fæder his halgum todælð menigfealde gyfa and micele mihta, and þurh þone witegodon ealle witegan be Criste."
[004000 (158)],"    Nis us nan lim swa gewylde to gehwilcum weorce swa us syndon ure fingras, and forði is gehaten se Halga Gast Godes finger for þam menigfealdum gifum þe God gifð his halgum þurh ðone Halgan Gast, be þam þe him gewyrð."
[004100 (163)],"    Ne sceal nan mann wenan, ne on his mode wealcan, þæt ure Hælend sy on his heofonlican mihte læsse þonne his Fæder for ðan ðe he is gehaten Godes hand on bocum; ac he is God ælmihtig, and se Halga Gast is on ðam heofonlican þrymme æfre ælmihtig God on anre Godcundnysse mid þam halgan Fæder and þam Hælende Criste, hi ðry an ælmihtig God æfre rixiende, and heora rice ne bið næfre todæled ne næfre toworpen, ac wunað a on ecnysse."
[004200 (173)],Profecto peruenit in uos regnum Dei: Witodlice Godes rice becymð on eow.
[004300 (175)],"    Crist sylf is Godes rice, swa swa he cwæþ on oðre stowe:Regnum Dei intra uos est: þæt is on Englisc, Godes rice is betweox eow."
[004400 (178)],"    Godes rice is eac Godes gelaþung, þæt is eall Cristen folc þe on Crist gelyfð, and he hi gebringð eac to ðam heofonlican rice, ge of Iudeiscum cynne þe on Crist gelyfdon, ge of oðrum leodscipum þe his geleafan healdað."
[004500 (183)],"    Þonne se stranga healt his <inburh> fæste, þonne beoð on sibbe þa ðing þe he sylf hæfð."
[004600 (185)],"    Ac gif sum strengra cymð and hine oferswið, ealle his wæpna he gewinð þonne on ðam ðe he truwode, and todælð his herereaf."
[004700 (188)],"    Deofol is se stranga þe ure Drihten embe spræc, ðe hæfde eall manncynn on his andwealde þa ðurh Adames forgægednysse, ac Godes Sunu com, strengra þonne he, and hine gewylde, and his wepna him ætbræd and tobræc his searocræftas, and his herereaf todælde þe he mid his deaðe alysde þa ða he Adam and Efan and heora ofspring genam, swiðe micelne dæl, of þam manfullum deofle, and gelædde hi of helle up to heofonan rice."
[004800 (197)],"Qui non est mecum aduersum me est:Se ðe nys mid me, he bið ongean me, and se þe mid me ne gaderaþ, he towyrpð soðlice."
[004900 (200)],"    Ures Drihtnes dæda and þæs deofles ne magon nateshwon geþwærian ne beon gelice, for þan ðe se Hælend wyle us gehealdan æfre, and se deofol wile us fordon gif he mæg."
[005000 (204)],"    Crist tihð to mihtum symle and deofol to mandædum, ac we sceolon gehyrsumian urum Hælende symle, þe is ure hyrde, na þam hetelan wulfe, þe þæs anes cepð, hu he us tostencge mid mislicum leahtrum fram ðam mildan Hælende."
[005100 (209)],"    Eac þa manfullan menn þe mistihtaþ oðre to deofollicum weorcum wiðeriað ongean Crist, and mid him ne gaderiað, ac swiðor towurpaþ."
[005200 (212)],"    Ðonne se unclæna gast gæþ ut of þam men, þonne færð he worigende on unwæterigum stowum, secende him reste, ac he soðlice ne fint on þam clænheortum him gecweme wununge."
[005300 (216)],"    He forlæt þa clænan mod þe Criste þeowiað, þa ðe þurh syfernysse syndon unwæterige, and him reste secð on þam receleasum, þe on oferflowednysse and fulnysse lybbað, swa swa ure Drihten be þam deofle gecwæþ:Sub umbra, inquit, dormit in secreto calami, et locis humentibus; ðæt is on urum gereorde, he gerest hine on sceadewe, and on þæs reodes digolnysse, and on fuhtum stowum."
[005400 (224)],"    Ðæs deofles rest bið on deorcum sceadewum for ðan ðe he slæpþ on ðam sweartum ingehydum þe ðæs geleafan leoht on heora life nabbað; and ða ðe þurh hiwunge beoð swa hole swa reod, wiðutan scinende and wiðinnan æmtige, and þa ðe fuhtiende beoð on fulre galnysse, on swilcum he macað symle his wununge."
[005500 (231)],"    Se deofol bið adræfed þurh ures Drihtnes mihte of þam hæþenan men þonne hine man fullað; þonne secð he gehwær him sylfum wununge, ac he ne fint on þam clænum him gecweme wununge."
[005600 (235)],"    Ðonne cweþ se fula gast þæt he faran wylle into his huse of þam þe he ut ferde, into þam Cristenan men gif he his Cristendom ne healt mid godum bigengum, swa swa he Gode behet: þæt he <deofle> wiðsoce and his weorcum and getotum."
[005700 (240)],"    He cymþ þonne to and afint hit aswapen, and eac swilce æmtig and eall him gedæft."
[005800 (242)],"    Se man bið geclænsod fram his unclænum synnum þurh þæt halige fulluht on þæs Hælendes naman; ac gif he æmtig bið æfter his fulluhte fram eallum godum weorcum, and ðurh hiwunge gefrætewod þam fulan deofle, þonne genimð he him to seofan oðre gastas wyrsan þonne he sylf sy, and hi wuniað mid þam men, and bið ðæs mannes wise wyrse þonne hit ær wære."
[005900 (249)],"    Ða seofon gastas syndon þa seofan heafodleahtras, gyfernyss and forlir, gytsung and yrre, asolcennyss and unrotnyss, idelgylp, and eahteoðe is modignyss."
[006000 (252)],"    Gif ðas heafodleahtras habbað stede on þam menn, þonne næfþ Godes gast nane wununge on him, ac he bið eall deofles gif he geendaþ on ðam, and him wære selre þæt he soðlice ne cuðe þære soðfæstnysse weg, þonne he sceolde abugan fram þære soðfæstnysse to ðam sweartan deofle eft."
[006100 (258)],    Se Hælend cwæþ to þam heardheortum Iudeiscum:Sic erit et generationi huic pessime: þus gewyrð witodlice þissere wyrstan mægðe.
[006200 (261)],"    Ða þa þæt Iudeisce folc underfeng Godes æ, þa ferde se fula gast fram þam folce aweg; ac he cyrde eft to him mid þam seofon heafodleahtrum þa ða hi Criste wiðsocon and to cwale gedydon, and Godes æ swa awurpon þe witegode embe Crist, and heora wise wearð <ða> wyrse þonne æror, for þan ðe hi wiðsocon þam soðfæstan Hælende, mancynnes Alysend, and mislice hine tældon."
[006300 (269)],"    Mid þan ðe he þis clypode, þa cwæþ him sum wif to of þære menio mid micelre stemne: Eadig is se innoð þe ðe to mannum gebær, and gesælige syndon þa breost þe ðu gesuce."
[006400 (273)],"    Þurh ðises wifes stemne wurdon þa gescynde þa arleasan Iudeiscan, Drihtnes wiðersacan, and heora geleafleast þurh hire geleafan."
[006500 (276)],"    Eac þæra gedwolmanna þe dwelodon embe Crist, and sædon þæt he nære on soðre menniscnysse, ealle heo oferswiðde mid soðum geleafan, for ðan ðe se innoð wæs eadig soðlice þe Godes Sunu abær, and ða breost þe he seac on his cildhade wæron gesælige, swa swa heo sæde."
[006600 (282)],"    Ðis wif getacnode untwylice mid wordum and mid anrædum geleafan ealle Godes gelaþunge, þæt is eal Cristen folc þe on Crist nu gelyfð, and ægþer ge mid mode ge mid muþe hine herað, on soðum geleafan þone soðfæstan Hælend."
[006700 (287)],    Hire andwyrde se Hælend: Gyt syndon eadigran þa ðe Godes word gehyrað and hit gehealdaþ.
[006800 (289)],"    Eadig is Maria þæt arwyrðe mæden, þæt heo Godes Sunu abær bliðe to mannum; ac heo is swaþeah git swyþor eadig, for ðan ðe heo Godes word lufað and healt."
[006900 (293)],    Eac syndon eadige þa ealle þe gehyrað þæt halige Godes word and hit healdað mid lufe.
[007000 (295)],"    Uton herian urne Drihten, and þæt halige Godes word eac swilce lufian and mid geleafan gehealdan."
[007100 (297)],"    Ðæs us geunne se ælmihtiga Wealdend, se ðe a rixað on ecnysse; amen."
