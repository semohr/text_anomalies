id,text
[000100 (1)],"    Se godspellere Iohannes sæde on þysum godspelle þæt Crist ure Hælend, þa þa he her on life wæs, come on sumne sæl to Samarian byrig, to ðæs heahfæderes wurþige þe wæs gehaten Iacob; þone wurþig he forgeaf Iosepe his suna, and þær wæs se wæterpytt þe ðær worhte Iacob."
[000200 (7)],"    Se Hælend þa sæt þær, of ðam siðfæte werig, wið ðone wæterpytt, and hit wæs þa middæg, and his discipuli eodon into ðære byrig, þæt hi him mete bohton, and he abad þær þa hwile."
[000300 (11)],"    Þa com þær betwux þam of Samarian byrig an wif to ðam wæterscipe, wolde wæter feccan, and se Hælend hyre cwæð to, Syle me drincan."
[000400 (14)],"    Þæt wif him cwæð to andsware, Hwi wilt þu me þæs biddan, þonne þu eart Iudeisc, and ic Samaritanisc wif?"
[000500 (16)],    Nellað þa Iudeiscan mid nanum Samaritaniscum etan oððe drincan.
[000600 (17)],"    Hyre andwyrde se Hælend, Gyf þu cuþest Godes gyfe, and wistest hwa þe cwæð to, Syle me drincan, wen ys þæt þu bæde hine and he wolde þe syllan of þam liflican wætere."
[000700 (21)],"    Þæt wif him cwæð þa to, þes wæterpyt ys deop, and þu hlædfæt næfst; hwanon hæfst þu liflic wæter?"
[000800 (23)],"    Eart þu la furðor þonne ure fæder Iacob, þe us þysne pyt forgeaf?"
[000900 (24)],"    And he sylf þærof dranc, and hys bearn and nytenu."
[001000 (25)],"    Hyre andwyrde se Hælend, ælcum þæra þyrst eft þe of þysum wætere drincð, and þam ne þyrst on ecnysse þe of þam wætere drincð þe ic him sylle, ac hit soðlice wyrð wylspring on him <ræsendes> wæteres to ðam ecan life."
[001100 (30)],"    <Him> andwyrde þæt wif, Hlaford, syle me of þysum liflican wætere, þæt me heonon forð ne þyrste, ne ic her ne þurfe hladan."
[001200 (33)],"    Þa cwæð se Hælend hyre to, Gang clypa þinne wer, and cum hider þonne."
[001300 (34)],"    Heo cwæð him to andsware, Næbbe ic nanne wer."
[001400 (35)],"    Þa cwæð se Hælend, Wel þu cwæde, <wif>, næbbe ic nanne wer; fif weras þu hæfdest, and þone þe <þu> nu hæfst, nis <se> þin wer; þæt þu sædest soðlice."
[001500 (39)],"    Þæt wif him <cwæð> <þa> <to>, Hlaford, ic geseo þæt þu witega eart; and ure fæderas woldon on þysum munte hi gebiddan, and ge secgað þæt on Hierusalem si seo stow þær þær gedafenað to gebiddenne."
[001600 (44)],"    Þa cwæð se Hælend hyre to, Wif, gelif <þu> me þæt se tima cymð þonne ge eow ne gebiddað <ne> on þysum munte ne on Hierusalem to ðam heofonlican Fæder: for ðam <þe> ge gebiddað þæt ge nyton; we us gebiddað <þæt> <we> <witon>, for ðam þe se hæl is of Iudeiscum folce; ac se tima cymð, and nu is soðlice, þonne þa soðan biddendras gebiddað <hi> to ðam Fæder on gaste and on soðfæstnysse, and God Fæder secð swilce biddendras þe him to gebiddað."
[001700 (54)],"    God soðlice is gast, and þam ðe him to gebiddað gedafenað to gebiddanne on gaste and on soðfæstnysse."
[001800 (56)],"    Þæt wif him cwæð þa to, Ic wat þæt us cymð se ðe is gehaten Mæssias, þæt is Hælend Crist, and þonne he cymð he cyð us ealle þing."
[001900 (59)],"    Hyre andwyrde se Hælend, Ic hit eom þe þe to sprece."
[002000 (60)],"    Mid þam þa comon Cristes leorningcnihtas, and hi wundrodon þæt he to wifmenn spræc; heora nan <swaþeah> <nolde> befrinan hwæt heo þær wolde, oððe hwæt he hire to spræce."
[002100 (64)],"    Þæt wif þa forlet hyre wæterfæt þær, and eode into ðære byrig, and to ðam burhwarum cwæð, Cumað and geseoð soðlice þone man þe me ealle þa þing sæde þe ic æfre gefremode; cweþe ge, la leof, hwæðer he sylf Crist sy."
[002200 (69)],    And seo burhwaru þa eode ut ardlice to him.
[002300 (70)],"    Þa bædon his leorningcnihtas hine betwux þam, cweþende, Ett, leof lareow."
[002400 (71)],    And he him andwyrde þus: Ic hæbbe mete to etenne þone þe ge nyton.
[002500 (73)],"    Hys discipuli þa sædon digellice him betwynan, Hwæðer ænig man him brohte mete hider?"
[002600 (75)],"    Se Hælend him cwæð þa to, Min mete is soðlice þæt ic þæs willan wyrce þe me hider asende þæt ic hys weorc gefylle."
[002700 (77)],    La hu ne secge <ge> þæt feower monðas synt gyt ær þam þe gerip cume?
[002800 (79)],"    Efne ic secge eow, sceawiað þas eardas, for ðam þe hi synd gearwe to <geripe> nu, and se þe ripð þæt gerip, se underfehþ mede, and he gaderað wæstm into ðam ecan life, þæt hi samod blission, se ðe sæwþ and se ðe ripð."
[002900 (84)],"    On þam is soð word gecwæden, þæt oðer is se ðe sæwð and oðer se ðe ripð."
[003000 (85)],"    Ic sende eow to rippanne þæt þæt ge ne beswuncon; oðre hit beswuncon, and ge ferdon in to heora geswincum."
[003100 (88)],"    Of þære burhware þa Samarian <byrig> manega menn gelyfdon on þone lifigendan Hælend for ðæs wifes gecyðnysse þe heo cydde be him, þæt he hyre sæde swa hwæt swa heo gefremode."
[003200 (92)],"    Þa þa seo burhwaru him com to, þa bædon hi hine georne þæt he þær wunode, and he wunode þær twegen dagas, and micele ma gelyfdon for hys mæran lare, and to ðam wife cwædon, þæt we for þinre spræce ne gelyfað; we <sylfe> gehyrdon and soðlice witon þæt þes is soðlice Hælend middaneardes."
[003300 (98)],"    Langsum trahtnung belimpð to ðysum godspelle, and ge ne magon undergytan ealle þa deopnysse buton man hit eow secge sceortum andgyte, þe læs þe seo deopnys eow drecce to swiðe."
[003400 (102)],"    Se hælend wæs werig, þeah þe hit wundorlic si."
[003500 (103)],"    His heofonlica Fæder þurh hine gesceop ealle gesceafta buton geswince; ne swanc se Fæder ne se Sunu naðor on þam micclan weorce, ac Crist wæs werig swaþeah on þære menniscnysse, æfter mannes gecynde, and his untrumnys <is> <ure> <trumnys>, <his> <trumnys> us gesceop, and his untrumnyss us alysde."
[003600 (110)],"    On þære sixtan tide he sæt werig æt þam pytte, and on ðære syxtan ylde þysre worulde he com to middanearde mancynn to alysenne."
[003700 (113)],"    Þær com of Samarian byrig, swa swa we sædon eow ær, þæt wif to þam Hælende, and heo hæfde getacnunge, for ðam þe heo ælþeodig wæs fram Iudeiscum cynne, ealre þære Gelaþunge þe on Criste nu gelyfð, of eallum leodscipum þe to geleafan bugon."
[003800 (118)],"    Se Hælend bæd drincan, swa swa ge gehyrdon ær, æt þam Samaritaniscan wife, for ðan ðe he gewilnode hire geleafan, þæt heo gelyfde on hine, and þæt gedwyld forlete þæs deoflican bigengas þæra hæþenra goda þæt hi oð ðæt wurðedon."
[003900 (123)],"    Þa wundrode þæt wif þæt he wolde drincan of hyre fæte, for ðam ðe þa Iudeiscan noldon næfre brucan nanes þinges mid þam hæþenum, ne of heora fatum furðon næfre drincan, and hi rihtlice swa dydon, for þam soðan biggenge þæs ælmihtigan Godes þe hi on gelyfdon, þæt hi ne wurdon befylede þurh þa fulan hæþenan."
[004000 (130)],"    Crist cwæð to þam wife, gyf þu cuþest Godes gyfe; Godes gyfu is se Halga Gast; soðlice þone Gast forgyfð God hys gecorenum, swa þæt he him on wunað and gewissað hi symble to Godes willan and to godum weorcum, and þæt ys þæt wæter <þe> he þam wife behet."
[004100 (136)],"    And he cwæð be þam wætere þe wæs on þam pytte, Ælcum þæra þyrst eft þe of þysum wætere drincð, and þam ne þyrst on ecnysse þe of þam wætere drincð þe ic him sylle, ac hit soðlice <wyrð> wylspring on him <ræsendes> wæteres to ðam ecan life; and þæt is soðlice swa swa ure Hælend cwæð ær his þrowunge: Ælcum þe <þyrste> cume to and drince."
[004200 (144)],"    Se ðe gelyfð on me, swa <swa> gewritu secgað, of his innoðe flowað liflices wæteres flod; þis sæde se Hælend be þam Halgan Gaste, þe þa underfengon þe on hine gelyfdon."
[004300 (148)],"    He is se liflica wylspring, and <þam> ðe he on wunað ne þyrst on ecnysse, ac þæt ece lif him bið forgyfen on heofonan rice."
[004400 (151)],"    Þæt wif nyste þa gyt hwilc wæter he mænde, and cwæð, Hlafurd, syle me drincan of þysum liflican wætere, þæt me heonon forð ne þyrste, ne ic her ne þurfe hladan."
[004500 (154)],"    Heo wolde þa iu beon buton geswince, ac heo ne gehyrde þa gyt hwæt se Hælend cwæð on sumre oðre stowe to his apostolum: Cumað to me, ealle þe geswincað and gehefegode synd, and ic eow gereordige."
[004600 (159)],"    Ge ne magon understandan þa micclan deopnysse ealles þyses godspelles, swa swa we ær sædon, and we forþi gescyrtað be sumum dæle þysne traht."
[004700 (162)],"    He cwæð to ðam wife, Wif, gelyf þu me þæt se tima cymð þonne ge eow ne gebiddað ne on þysum munte ne on Hierusalem to ðam heofonlican Fæder: for ðam ðe ge gebiddað þæt ge nyton; we us gebiddað þæt we witon, for ðam <þe> se hæl is of Iudeiscum folce."
[004800 (168)],"    Ac se tima cymð, and nu is soðlice, þonne þa soðan biddendras gebiddað hi to ðam Fæder on gaste and on soðfæstnysse, and God Fæder secð swilce biddendras þe him to gebiddað."
[004900 (172)],"    God soðlice is gast, and þam ðe him to gebiddað gedafenað to gebiddenne on gaste and on soðfæstnysse."
[005000 (174)],"    Nu ne þurfe we astigan to sticolum muntum mid earfoðnysse, us to gebiddanne, swilce God si gehendor on þam hean munte þonne on þære dene, for hyre deopnysse."
[005100 (178)],"    Se heaga munt getacnað þa heagan modignysse, and seo dene eadmodnysse, þe ure Drihten lufað, and we sceolon us gebiddan mid soðre eadmodnysse, gyf we willað þæt us gehyre se heofonlica God, se ðe on heannysse wunað, and behylt þa eadmodan, and byð symble gehende þam ðe mid soðfæstnysse him to clypiað on heora gedrefednysse."
[005200 (185)],"    Ne we ne þurfon secan ofer sæ ne ofer land, mid widgilre worunge, þone welwillendan God, þone þe þæt arfæste mod mid him æfre hæfð, and he bið æfre anweard eallum weldondum on ælcum lande þær hys geleafa byð."
[005300 (190)],"    Witodlice þa Iudeiscan þe þa wurþedon God gebædon hi to Gode binnan þam temple, and Crist cwæð to þam wife, we us gebiddað þæt we witon, for þam <þe> se hæl is of Iudeiscum folce."
[005400 (194)],"    Se hæl ys soðlice ure Hælend Crist, se ðe of Iudeiscum cynne com of Marian, þe wæs þæs cynecynnes, and þone Kyning gebær heofonan and eorðan to ure alysednysse."
[005500 (198)],"    Þyss wiston þa witegan þe hit witegodon toweard, and of þam cynne comon Cristes apostoli, and manega oðre, þe æfter his æriste heora æhte beceapodon, and eall þæt wurð ledon æt ðæra apostola fotum, and folgodon Criste buton gytsunge, and heora bigleofa wæs gemæne him eallum mid þam apostolum."
[005600 (205)],"    Þæt wif cwæð to Criste, Ic wat þæt Mæssias cymð, se ðe ys Crist gecweden; and he cwæð to hire, Ic hit eom þe to ðe sprece; and þa comon his leorningcnihtas."
[005700 (208)],"    Messias on Ebreisc, Christus on Grecisc, unctus on Leden, ys on Englisc gesmyrod; þæt ys ure Hælend, þe mid þam Halgan Gaste wæs on þære menniscnysse mihtiglice gesmyrod mid seofonfealdre gyfe, swa swa us sæde se witega Isaias on <his> witegunge, þa þa he wrat be Criste."
[005800 (214)],"    Þæt wif forlet þa sona hyre wæterfæt þær standan, and efste to ðære byrig and bodade ymbe crist."
[005900 (216)],"    Mid þam þe heo gehyrde of þæs Hælendes muþe, Ic hit eom, se ðe to ðe sprece, þa efste heo swiðe ham to ðære byrig, and began to bodienne þam burhwarum embe Crist."
[006000 (220)],"    Heo forlet hyre wæterfæt, þe hæfde getacnunge woruldlicre gewilnunge, and wearð þa bydel, and cydde soðfæstnysse þam ceastergewarum, and manega þa gelyfdon on þone lifigendan Hælend þurh þæs wifes gecyðnysse þe heo cydde be him."
[006100 (225)],"    Þa bædon his leorningcnihtas hine betwux þam, þus cweþende: Ett, leof lareow; and he him andwyrde þus; Ic hæbbe mete to etanne þone þe ge nyton."
[006200 (228)],"    Her ge magon gehyran þæt ure Hælend æt, þonne his leorningcnihtas hine laðedon to mete, þeah þe sum mæssepreost, þe we meldian nellað, ætsoce mid gedwylde þæt ure Drihten ne æte næfre on þysum life, ac he leah forþearle."
[006300 (233)],"    He ne cuðe na þa Cristes boc þe us cyð ymbe þæt, þæt ure Hælend æte swa swa oðre men doð, ge ær his þrowunge ge æfter his æriste."
[006400 (236)],"    He æt soðlice and dranc, for ðam ðe he soð man wæs; he æt buton gyfernysse and dranc buton druncennysse, and eall his lif wæs gelogod buton synnum, and nan leahter næfde nænne stede on him."
[006500 (240)],"    He cwæð, Min mete is þæt ic þæs willan wyrce þe me hider asende þæt ic his weorc gefylle."
[006600 (242)],"    Hys gastlica mete ys mancynnes alysednyss, and him þyrste on þam wife hyre geleafan, and he symble gewilnað urre sawla hælu, and his Fæder willan he worhte þa, þa he þa burhware gebigde to geleafan."
[006700 (247)],"    He cwæð, Ic secge eow, sceawiað þas eardas, for ðam ðe hi synd gearwe to geripe nu, and se ðe ripð þæt gerip, se underfecð mede, and he gaderað wæstm into þam ecan life, þæt hi samod blission, se ðe sæwð and se ðe ripð."
[006800 (252)],"    On þam is soð word gecweden, þæt oþer is se ðe sæwð, and oðer se ðe ripð; ic sende eow to ripanne þæt þæt ge ne beswuncon; <oðre> hyt beswuncon, and ge ferdon in to heora geswincum."
[006900 (256)],"    Þa heahfæderas and þa witegan þe embe þone Hælend cyddon, þa wæron þa sæderas þe seowon Godes lare, and þæt gelyfede folc þe þa gelyfde on God wæs þæt gerip soðlice þæt Crist embe sæde, and þa apostoli wæron witodlice þa rifteras þe þæt gerip gaderodon into Godes berne heofonan rices, þær hi gehealdene beoð, þæt hi samod blission, þa sæderas and þa rifteras, on þære ecan blisse for heora geswince."
[007000 (265)],"    Soðlice ure Hælend þurh hine sylfne eft and þurh his apostolas and heora æftergengan seow þa godspellican lare and geleafan on his folce, and þæt sæd nu wyxt <oþ> þysre worulde geendunge, gemenced wið coccel, þæt synd þa manfullan þe betwux þam gelyfedum lybbað her on worulde."
[007100 (271)],"    Englas beoð þa rifteras on ende þysre worulde, swa swa Crist sylf sæde on sumon his godspella, and hi gaderiað onsundron þa synfullan menn, and þa ðe unrihtwisnysse worhton on heora life, and wurpað hi gebundenne into þam byrnendan fyre, þær bið wop and wanung on ealra worulda woruld."
[007200 (277)],"    Þonne scinað þa rihtwisan, swa swa sunne deð nu, on heora Fæder rice; þis sæde se Hælend."
[007300 (279)],"    Seo burhwaru gelyfde, swa swa we sædon ær, ærest þurh þæt wif; and eft, þa þa hi comon to Criste sylfum þær þær he sæt, þa bædon hi þæt he wunode þær sume hwile, and he him getiþode, and twegen dagas þær wunode, lærende þæt folc, oððæt hi gelyfdon fullice, and to ðam wife cwædon þe him cydde ær be him, We ne gelyfað nu þurh þine gecyðnysse; we <sylfe> gehyrdon and to soðan witon þæt þes ys Hælend soþlice middaneardes."
[007400 (289)],"    On þone we eac gelyfað, se ðe alysde us."
[007500 (290)],"    Si him wuldor and lof a to worulde, amen."
