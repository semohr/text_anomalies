id,text
[000100 (1)],"    On þam halgan godspelle þe ge gehyrdon nu rædan us segð be Lazare, þe seoc læg þa he wæs on Bethaniawic wuniende þa, and wæs Marðan broðor and Marian soðlice, and þæt wæs seo Maria þe mid micelre arwurðnysse mid deorwurðre sealfe urne Drihten smyrode, and mid hyre fexe wipode hys fet."
[000200 (8)],"    Þa ða he seoc læg, þa sændon his geswustra to þam Hælende sona, secgende mid sarnysse, La leof hlaford, þone þe þu <lufast> ys nu geuntrumod."
[000300 (11)],"    He him andwyrde and cwæð: Nis þeos untrumnyss na to deaðe, ac for Godes wuldre, þæt Godes Sunu sy gewuldrod þurh hine."
[000400 (14)],"    Se Hælend lufode soðlice Marthan, and Marian hire swuster, and Lazarum heora broþur, and þa þa he geaxode be him þæt he geuntrumod wæs, þa wunode he twegen dagas on þære ylcan stowe, and æfter þam cwæð to his leorningcnihtum, Uton faran nu eft to Iudea lande."
[000500 (21)],"    Þa cwædon his leorningcnihtas,La leof lareow, nu for feawum dagum sohton þa Iudeiscan þe to stænenne, and þu eft nu wylt þyder ongean faran?"
[000600 (24)],"    And he him andwyrde, La hu næfð se dæg twelf tida on him?"
[000700 (26)],"    And se ðe gæð on dæg, se ne <ætspyrnð> na, for þam ðe he gesicð þises middaneardes leoht."
[000800 (28)],"    Se ðe gæð on niht, se soþlice ætspyrnð, for þam þe leoht nis on him."
[000900 (29)],"    And he eft þa cwæð, Lazarus ure freond liþ nu and slæpð, ac ic wille faran þyder, þæt ic hine awecce."
[001000 (32)],"    Þa cwædon hys discipuli, Drihten, gyf he slæpð, he byð gehealden."
[001100 (33)],"    And se Hælend sæde be Lazares deaðe, þe læg þa forðfaren; hi wendon soþlice þæt he be slæpe sæde."
[001200 (36)],"    He cwæð þa openlice oðre word him to: Lazarus is forðfaren, and ic for eow blissige, þæt ge gelyfon, for ðam þe ic næs þær; ac uton faran to him."
[001300 (39)],"    And Thomas cwæð þa, þæs tonama wæs Didimus, to hys geferum, Uton we eac faran, þæt we swelton mid him."
[001400 (42)],"    Se Hælend þa ferde, and hi forð mid him, and comon on þone feorðan dæg þæs þe he bebyrged wæs to Bethanian wic, þær he bebyrged wæs, þanon wæron to Ierusalem fiftene furlang."
[001500 (46)],"    Manega þa comon of þam Iudeiscum to Marþan and Marian, and mid him wæron, þæt hi hi gefrefrodon for heora broður deaðe."
[001600 (49)],"    Martha þa gehyrde þæt se Hælend wæs cumen, and eode him togeanes, and Maria sæt æt ham."
[001700 (51)],"    Þa cwæð Martha sona swa heo geseah þone Hælend, Hlafurd, gyf þu her wære, nære min broþur dead; ac ic swaðeah wat þæt God þe getiþað swa hwæs swa þu hine bitst."
[001800 (54)],"    And se Hælend cwæð, þin broþur arist."
[001900 (55)],"    And Martha him cwæð to, Ic wat þæt he arist on þam æriste, on þam endenextan dæge."
[002000 (57)],"    Hyre andwyrde se Hælend, Ic eom ærist and lif; se ðe gelyfð on me, þeah þe he dead si, he leofað swaþeah; and ælc þæra þe leofað and on me gelyfð, ne swylt he on ecnysse; gelyfst þu þis, Martha?"
[002100 (62)],"    Heo andwyrde and cwæð, Witudlice, hlafurd, ic gelyfe þæt þu eart Crist, Godes Sunu, þe on þysne middaneard to mannum come."
[002200 (65)],"    Heo eode þa sona, syððan heo þys cwæð, and clypode hyre swuster, mid swigan cweþende, Se lareow ys her, and he þe clypað."
[002300 (68)],"    Heo aras þa sona and eode to him, and se Hælend þa gyt wæs on þære ylcan stowe þær Martha him spræc to, oððæt Maria com."
[002400 (71)],"    Þa eodon þa Iudei æfter Marian, for þan ðe hi gesawon þæt heo swa raðe aras, and cwædon þæt heo wolde wepan æt þære byrgenne."
[002500 (74)],"    Maria þa sona swa heo þone Hælend geseah, þa feoll heo to hys fotum, and him þus cwæð to: Hlaford, gyf þu hær wære, nære min broður dead."
[002600 (77)],"    Þa ða se Hælend geseah hi sarlice wepan, and þa Iudeiscan wepende þe hire mid comon, þa grymette he on gaste, and hyne sylfne gedrefde, and cwæð, Hwær lede ge hine?"
[002700 (80)],"    And hi cwædon him to, Hlafurd, cum and geseoh."
[002800 (81)],    And þa weop se Hælend.
[002900 (82)],"    Þa sædon þa Iudeiscan, Gesixst þu, hu he hine lufode."
[003000 (83)],"    Sume of him sædon, La hu ne mihte se don, se ðe þone blindan gehælde, þæt þes eac ne swulte?"
[003100 (85)],"    Se Hælend eft grymetende com to ðære byrgenne, and cwæð to þam ymbstandendum, Doð him of þone stan."
[003200 (87)],"    Martha cwæð to Criste, Hlaford leof, he stincð, for ðam ðe feower dagas synt syððan he bebyrged wæs."
[003300 (89)],"    Se Hælend hyre cwæð to, La hu ne <sæde> ic þe þæt gyf þu gelyfst, þu gesihst Godes wuldor?"
[003400 (91)],"    Hi ahofon þæt hlid þa of þære þryh raðe, and se Hælend cwæð, upahafenum eagum, Fæder, ic þancige þe, for ðam ðe þu me gehyrdest; ic soðlice wat þæt þu me symle gehyrst, ac for ðam folce ic sæde þe her onbutan stent, þæt hi gelyfon þæt þu me asendest."
[003500 (97)],"    Þa þa he þis cwæð, þa clypode he hlude,Lazare, ueni foras: Lazarus, cum hider ut."
[003600 (99)],"    And he forð stop sona, se ðe forðfaren wæs, bewunden swaþeah, swa swa hit gewunelic wæs, handum and fotum, and his heafud wæs befangen mid swatclaðe, swa swa he geled wæs."
[003700 (103)],"    Þa cwæð se Hælend to ðam ymbstandendum, Tolysað hys bendas, and lætað hine gan."
[003800 (105)],"    And he þa leofode lange syððan, halre þonne he ær wæs, þurh þæs Hælendes mihte."
[003900 (107)],    Manega þa eornostlice of þam Iudeiscum þe comon to Marian and Marthan hire swuster and gesawon hu se Hælend heora broþur arærde gelyfdon on hyne for þam liflican tacne.
[004000 (111)],"    Betwux eallum þam wundrum þe ure Hælend worhte ys þyss miccle wundor mærlicost geþuht, þæt he þone stincendan Lazarum to life arærde; ac gyf we behealdað hwa hyne arærde, þonne mage we blissian swiðor þonne wundrian."
[004100 (116)],"    Se arærde þone man se ðe man geworhte; he ys se ancenneda Sunu þæs ælmihtigan Fæder, þurh þone synd gesceapene ealle gesceafta; and la, hwilc <wundor> is þeah þe to life arise an mann þurh hyne, þonne ælce dæge beoð manega acennede þurh hys mihte on worulde?"
[004200 (122)],    Micele mare miht ys menn to <gescippenne> þonne to arærenne þone þe ær wæs.
[004300 (124)],"    He gemedemode swaþeah þæt he menn gesceope, and eac þæt he arærde hi eft of deaðe."
[004400 (126)],"    He gesceop ealle menn, and sume arærde, se ðe eaðe mihte ealle gif he wolde deade aræran þurh his drihtenlican mihte; ac he heold witodlice þæt weorc him sylfum oð ða geendunge þysre worulde, swa he sylf sæde on sumon godspelle, þæt se tima cymð þonne ealle þa deadan þe on byrgenum beoð gehyrað swutellice Godes Sunu stefne, and gað of heora byrgenum to lifes æriste, þa ðe god worhton; to genyðerunge æriste, þa ðe yfel worhton."
[004500 (137)],"    Is swaþeah oðer ærist on urum sawlum þe ure Hælend deð dæghwamlice on mannum, þonne seo sawul arist of ðære synna deaðe, for ðam se ðe syngað, hys sawul ne leofað, buton heo þurh andetnysse eft acucige, and þurh dædbote hyre Drihten gladige."
[004600 (143)],"    Ælc man ondræd him deaðes tocyme, and feawa him ondrædað þære sawle deað."
[004700 (145)],"    For ðæs lichaman life, þe langsum beon ne mæg, swincað menn swiðe, on sæ and on lande, þæt hi deaðe ætbærston, and beoð swaþeah deade on sumne timan, þeah þe hi sume hwile ætfleon; and hi nellað swincan þæt hi ne singian, þæt heora sawla lybban on þam ecan life buton geswince, and byð se lichama æfter Domesdæge to ðam ylcan gebroht, on sawle geliffæst syððan aa to worulde."
[004800 (154)],"    Ondræde swa þu ondræde, se deað þe cymð to; ys forþi wislicor þæt þu warnige georne þæt þu yfele ne swelte, on synnum geendod, and syððan ecelice on sawle and on lichaman æfre cwylmige on endeleasum witum, and sweltan ne mage swaðeah næfre."
[004900 (160)],"    We willað secgan eow nu be þære sawle deaðe, þæt <he> ys þreora cynna, þeah þe hit eow cuð ne si."
[005000 (162)],"    Se þe yfel geþengð and yfel don wile, him ys se deað wiðinnan digollice on his sawle; and se þe yfel wile and þæt yfel gefremað, he byð þonne openlice yfele dead."
[005100 (166)],"    Se ðe gewunolice and unforwandodlice singað, and hys yfel gewidmærsað þurh yfelne hlisan, se ys bebyrged on <bismerfullum> leahtrum, and he fule þonne stincð on his fracodum dædum."
[005200 (170)],"    Nu segð us seo Cristesboc þæt Crist ure Hælend þry men arærde of deaðe to life, and þa þry getacnodon þone þryfealdan deað þære synfullan sawle, þe syngað on þreo wisan: on yfelre geþafunge oððe yfelum geþohte, on yfelre fremminge, and on yfelum gewunan."
[005300 (176)],"    Ure Drihten arærde anes ealdormannes dohtor, seo ðe læg dead digellice on his huse, and næs þa gyt geferod forð openlice, and heo soðlice getacnode þære sawle deað þe byð wiðinnan hyre þurh þæt yfele geþanc, and ne bið geopenod þurh yfele fremmincge."
[005400 (182)],"    He arærde anne cniht þa þa he com to anre byrig Naim gehaten, and he wæs geferod on þæs folces gesihþe, and him folgode seo modor, dreorig wepende; ac ure Drihten sona hi swæslice gefrefrode, and hyre sunu arærde, and betæhte þære meder, swa swa he mildheort wæs."
[005500 (188)],"    Þes deada getacnode þære sawle deað þe syngað openlice, swilce heo ferige on folces gesihþe hyre deadan on bære, and byð þonne cuð hyre synfulla deað þurh þa openan synna."
[005600 (192)],"    Gyf þu syngodest, þu hit soðlice behreowsa, and Crist arærð þe, þæt þu cucu byst on Gode, and betæcð þe þinre meder, þæt ys, <his> gelaþunge, on þære þu wære gefullod, and on þære þu scealt geþeon."
[005700 (196)],"    Se þridda deada wæs þe ure Drihten arærde Lazarus se Iudeisca, se læg bebyrged fule þa stincende, swa swa we her beforan sædon; and he hæfde getacnunge þæs synfullan mannes, þe hæfð him on gewunan hys yfelan dæda, and stincð þurh unhlisan and yfelne gewunan."
[005800 (202)],"    Swylcra ys to fela þe on synnum licgað, forlorene on þeawum and ofhrorene mid leahtrum, and nellað gehyran þa halgan lare, and þincð him æþryt þæt he embe þæt þence, hu he arise of þam reocendan meoxe; is him leofre to licganne on his lichaman lustum þonne he ænig þing swince and hys softnyse forleose."
[005900 (209)],"    Witodlice ure leofa Hælend mæg, swa swa ælmihtig God, ða sawla aræran þe ðuss ðryfealdlice syngiað, swa swa he þas þry deadan þurh his drihtenlican mihte to life arærde, <him> <sylfum> <to> <lofe>."
[006000 (213)],"    Is nu swyðe to witenne þæt nis næfre nan synn to ðam swiðe micel þæt man ne mæg gebetan her on ðisum life, gif he ða dædbote deð be þæs gyltes mæðe, on Gode <truwiende>."
[006100 (217)],"    Ure Hælend swaðeah sæde on his godspelle þæt se mann ðe tallic word cwyð ongean ðone Halgan Gast, and hine hæfð to hospe, næfð he his næfre forgyfenysse, ne on ðissere worulde, ne on ðære toweardan."
[006200 (221)],"    Oft gedwolmenn spræcon dyselice be Criste, ac hi hit eft gebetton, and gebugon to him mid soðum geleafan, and he heom sealde forgyfenysse, swa swa he sylf sæde: ðeah ðe hwa secge be me tal oððe hosp, hit byð him forgyfen, gif he hit behreowsað; ac se ðe be ðam Halgan Gaste hosp gecwyð oððe tal, ðonne byð his synn æfre endeleas."
[006300 (227)],"    Se ælmihtiga Fæder, þe ealle ðing gesceop, hæfð ænne Sunu of him anum acenned unasecgendlice, þone soðfæstan Hælend; and se Halga Gast nis na gehaten Sunu, for ðan þe se an Fæder is æfre unbegunnen, and his ancenneda Sunu of him sylfum æfre, and se Halga Gast is heora begra Willa and Lufu, æfre hiom betwynan, of hiom bam gelice."
[006400 (236)],"    Nu nis se Fæder heora begra fæder, for ðan þe heora oðer is suna, and se oðer nis na suna."
[006500 (238)],"    Eft se ylca Sunu nis na heora begra suna, þæs Fæder and þæs Gastes, on ðære godcundnesse."
[006600 (240)],"    Ac se Halga Gast ana is heom bam gemænelice, ðam ælmihtigan Fæder and his ancennedan Suna, and ðurh ðone Gast beoð ealle synna forgyfene."
[006700 (243)],"    Se wisan Fæder witodlice gesceop and geworhte ðurh his halgan Wisdom, þe his Sunu is, ealle gesceafta; and he hi soðlice geliffæste þurh ðone Halgan Gast, ðe is heora begra Lufu."
[006800 (247)],"    Heora weorc beoð æfre untodæledlice, and hi habbað ealle ane godcundnysse, and ealle an gecynd and ænne mægenþrymm."
[006900 (250)],"    Ac ðæra synna forgyfenyss stent on þam Halgan Gaste, and he deð forgyfenysse ðam dædbetendum mannum, and heora mod onliht mid his liðan forgyfennysse, and hi syððan gefrefrað, for ðan ðe he is Frofergast."
[007000 (254)],"    Swa swa seo <acennednyss> to Criste anum belimpð, swa belimpð seo forgyfenyss to ðam lifigendan Gaste, se ðe is ælmihtig God æfre unbegunnen, of ðam Fæder and of þam Suna, heora begra Lufu."
[007100 (258)],"    Be ðam ge magon witan þæt he is eallwealdend God, þonne he swa mihtig is þæt he mæg forgyfan ealra manna synna þe hiom soðlice behreowsiað heora misdæda, on eallum middanearde."
[007200 (262)],"    Se Hælend ana, ðe is gehaten Crist, underfeng þa menniscnysse and for us mannum ðrowode; nu hæbbe we ða alysednysse ðurh ðone leofan Drihten, and ure synna forgyfenysse þurh ðæne Halgan Gast; and ðeah eall seo ðrynnyss on soðre annysse ægðer ðyssera dæda us deð untwylice, for ðan þe hi ealle wyrceað æfre an weorc."
[007300 (269)],"    Se mann cwyð hosp and tal ongean ðone Halgan Gast se ðe næfre ne geswicð synna to wyrcenne, and wunað on his yfele oð ende his lifes, and forsyhð þa forgyfenesse ðæs soðfæstan Gastes, and him sylfum swa belycð þone liflican weg to ðære miltsunge ðæs miltsiendan Gastes mid his heardheortnysse his hetelan modes."
[007400 (276)],"    Behreowsiendan mannum gemiltsað se Halga Gast, ac ðam he ne miltsað næfre þe his gyfe forseoð."
[007500 (278)],"    Nu sceolon we biddan mid gebigedum mode þone ælmihtigan Fæder, þe us ðurh his Wisdom gesceop, and us eft alysde ðurh ðone ylcan Sunu, þæt he ure synna fram us adylegie þurh ðone Halgan Gast, and us gehealde wið deofol, þæt we him gegan þe us ær geworhte."
[007600 (284)],"    Se hetela deofol, ðe syrwð embe manncynn, asent yfele geðohtas and þwyrlice ongean God on ðæs mannes heortan, þæt he mæge hine gebringan on orwennysse, þæt he ortruwian sceole be Godes mildheortnysse forþam manfullum geðohtum; ac wite nu gehwa þæt ða yfelan geþohtas ne magon us derian gyf hig us ne geliciað, and gyf we hig onscuniað, and to urum Drihtene clypiað."
[007700 (292)],"    Ne sceal nan man swaðeah, þeah he synfull si, geortruwian hyne sylfne for hys synna micelnysse, ne se goda man ne sceal for hys godnysse gedyrstlæcan to swiðe, ne dyslice hyne ahebban, ne þone synfullan forseon, for þam hit swa getimað foroft þæt se synfulla mann his mandæde behreowsað, and hyne Drihten arærð, swa swa he dyde Lazarum, and he leofað þonne bet on his lifes rihtinge þonne þa lybbon þe his lif ær tældon."
[007800 (301)],"    Be swilcum we rædað on sumum godspelle, þæt an synful wif wæs swiðe fordon mann, and heo ofaxode þa þæt ure Hælend wæs mid anum Sunderhalgum, se hatte Simon."
[007900 (305)],"    Þa com þæt wif þyder, and to Criste genealæhte, licgende æt his fotum, gelomlice wepende, and mid hyre tearum hys fet aþwoh, and mid hyre fexe hi forhtlice wipode, and mid deorwurðre sealfe hi syððan smyrode, swa swa hyt gewunelic wæs on Iudeiscre þeode."
[008000 (311)],"    Þa cwæð se Hælend be hyre þæt hyre wæron forgyfene manega synna, for ðam þe heo micclum lufode."
[008100 (313)],"    Se mann þe ortruwað, and endeleaslice syngað, and on his heardheortnysse his lif geendað, se byð gewislice dead þam wyrstan deaðe, for ðam þe he færð of þysum frecenfullan life to ðam ecan deaðe for hys endeleasum synnum."
[008200 (318)],"    Be þrym deadum we rædað þe ure Drihten arærde, ac hys wundra næron awritene ealle, ac þa ane man wrat þe mihton genihtsumian mannum to hæle, and to heora geleafan, and þa ðe hæfdon healice getacnunge, þe wurdon geopenode eft þurh þone Hælend."
[008300 (324)],"    Hys apostoli arærdon and heora æftergengan manega menn of deaðe, ac se ylca Drihten dyde þæt þurh hi, swa swa he dyde ær þurh hyne sylfne on hys andweardnysse."
[008400 (328)],"    Þa geswustra cyddon Criste be Lazare þæt he licgende wæs, and he wunode swaðeah on þære ylcan stowe, anbidigende swa lange oððæt he forðfaren wæs, and ferde syððan to him."
[008500 (332)],"    He nolde hine gehælan, ac wolde hine aræran, and þurh þæt miccle wundor his mihta geswutelian."
[008600 (334)],"    His leorningcnihtas woldon gelettan þone Hælend, þæt he ne ferde to ðære frecednysse þær þa Iudeiscan woldon hyne berædan, and he forþi <ær> <þanon> siþode."
[008700 (338)],"    Þa halgan apostoli woldon þam Hælende þone ræd tæcan þæt he ne þorfte sweltan, se þe sylfwilles com þæt he sweltan wolde, þæt hi sylfe ne swulton, ne we eac soðlice, þam yfelan deaðe þe he us of alysde."
[008800 (343)],"    Se Hælend cwæð þa <him> <to>, Se dæg hæfð twelf tida, and se ðe færð on dæg, hys fot ne ætspyrnð, for þam ðe he <þæt> leoht gesihþ þyses middaneardes."
[008900 (346)],"    He is se soða dæg, and þæt soðe leoht ealles middaneardes, and se man þe him filigð, ne gæð he na on þeostrum, ac hæfð lifes leoht."
[009000 (349)],"    His twelf apostoli synt þa twelf tida þe ðam dæge folgiað Drihtne Hælende, þeah þe se swicola Iudas, þe hyne syððan belæwde, of þam wurðmynte afeolle; ac þær feng oðer to, Mathias se eadmoda, and wearð eft gefylled þæt twelffealde getel on þam twelf apostolum."
[009100 (355)],"    Se Hælend cwæð to Marthan, Lazares swuster, Ic eom ærist and lif; se ðe gelyfð on me, þeah þe he dead si, he leofað swaþeah, and ælc þæra þe leofað and on me gelyfð, ne swylt he on ecnysse."
[009200 (359)],"    And he sæde on oðre stowe,Ego sum Deus Abraham et Deus Isaac et Deus Iacob: Ic eom Abrahames God and Isaaces and Iacobes."
[009300 (362)],"    Nis na God deadra manna, ac is libbendra; ealle menn him lybbað."
[009400 (363)],"    <Se> þe on hine <gelyfð>, þeah þe he dead si, he sceal libban swaþeah, and se ðe ne gelyfð on hyne, þeah þe he lifes si, he ys dead swaþeah þam yfelan deaðe."
[009500 (367)],"    We ne durran gelencgan na leng þysne traht, ne eow geswencan na swiðor mid þam, þe læs þe eower sum ceorige on mode; ac uton biddan ealle urne Drihten Crist þæt he ure sawla fram synnum arære, and us þæt ece lif on ende forgyfe; þam si wuldor and lof a to worulde, amen."
