id,text
[000100 (1)],"    Manega godspel syndon gesette to mæssan of ðære langsuman spræce þe ure leofa Hælend spræc on þære nihte þe he belæwed wæs, swa swa Iohannes awrat, þe hit wiste eall."
[000200 (4)],"    An þæra godspella is þe we nu embe sprecað, and eow secgan wyllað þæs Hælendes agene word, swa swa he sylf sæde."
[000300 (8)],"    He cwæð to his folgerum on þære foresædan nihte, Ic fare nu to þam þe me asende hider, and eower nan ne befrinð hwider ic fare nu, ac eower heorte unrotsað for ðan þe ic eow þis sæde."
[000400 (12)],"    Ic secge eow soðfæstnysse, þæt eow sylfum fremað þæt ic <swa> fare."
[000500 (13)],"    And he heom sæde eft, Gif ic eow fram ne fare, ne cymð eow se Froforgast."
[000600 (15)],"    Gif ic soðlice fare, ic asende hine to eow."
[000700 (16)],"    Mid þam þe he cymð, he þreað þysne middaneard, ægþer ge be synne ge be rihtwisnysse, and be soþum dome, sona swa he cymð."
[000800 (19)],"    Be synne he þreað, for ðan þe hi ne gelyfað on me; be rihtwisnysse he þreað, for ðan þe ic nu fare up to minum Fæder, and ge me ne geseoð."
[000900 (22)],"    Be dome he þreað, for ðan þe nu is gedemed þam yfelan ealdre þises middaneardes."
[001000 (24)],"    Git ic hæbbe soðlice eow to secgenne fela þing, ac ge ne magon hit <understandan>, ne on mode aræfnian."
[001100 (26)],"    Þonne se soðfæstnysse Gast cymð, he tæcð eow ealle soðfæstnysse."
[001200 (27)],"    Ne sprecð he na of him sylfum, ac sprecð swa hwæt swa he gehyrð; and þa þing þe gewurðaþ, witodlice he cyð eow."
[001300 (29)],"    Me soðlice he mærsað, for ðan þe he of minum þa þing underfehþ þe he eow bodaþ."
[001400 (31)],"    We secgað nu swutellicor þas gesetnysse: þæt se Hælend sæde þæt he siðian wolde to his heofonlican Fæder þe hine asende; and his geferum næs to befrinenne nan neod, þonne hi gesawon swutellice ealle hu he upp astah eaþelice to heofonum, and þæt wolcn underfeng wurðlice hine, heom <onhawigendum>, ungedwimorlice."
[001500 (39)],    Eower heorte unrotsað for ðan þe ic eow þis sæde.
[001600 (40)],"    Him wæs lað to forlætenne þone leofan Hælend, and hi uneaðe mihton his neawiste aberan, for ðan þe hi næron þa git gefrefrode þurh þone Halgan Gast, swa swa hi syððan wæron."
[001700 (44)],"    Ic secge eow soðfæstnysse, þæt eow sylfum fremað þæt ic swa fare; and he heom sæde eft, Gif ic eow fram ne fare, ne cymð eow se Froforgast."
[001800 (47)],"    Eow fremað micclum þæt ic min mennisce hiw eowrum gesihþum afyrsige, þæt ge syððan magon þurh geleafan habban maran lufe to me, and gewilnian on mode þære upplican wununge, þyder þe ic siðige me sylf nu ærest."
[001900 (52)],"    Gif ic eow fram ne fare, ne cymð eow se Froforgast."
[002000 (53)],"    Swiðe eaþe he mihte, mid him þa wuniende, him on eorðan forgifan þone ylcan Froforgast, swa swa he dyde syððan, þa þa he of deaþe aras: he bleow on heom eallum, þus heom secgende: Underfoð nu on eow þone Halgan Froforgast; and þam mannum þe ge syllað synna forgifennysse, þam beoð sona forgifene heora synna gewiss; þam þe ge nellað forgifan, þam ne beoð forgifene."
[002100 (61)],"    Swilcne anweald he forgeaf eallum his apostolum; ac hi ne mihton habban swa micele gewilnunge to þam heofonlican life, ær ðan þe se Hælend, heom onlocigendum, <upp> to heofonum astah; and he heom asende syððan of heofonum þone Halgan Gast, swa swa he heom behet."
[002200 (67)],"    Se Halga Gast wunode on þam halgum witegum þe witegodon embe Crist on þære ealdan æ, and eac he wæs soðlice on Cristes apostolum; ac he ne com na swa swutellice swa swa he syððan dyde, on scinendre beorhtnesse, swilce byrnende fyr, to þam Godes bydelum þe bodedon mancynne."
[002300 (73)],"    Mid þam þe he cymð, he þreað þisne middaneard ægðer ge be synne ge be rihtwisnysse, and be soðum dome, sona swa he cymð."
[002400 (76)],"    Be eallum þisum þingum þreade se Hælend, mid mannum wunigende, þa ðe his word gehyrdon; ac he ne þreade swaðeah þurh hine sylfne þa git buton þæt Iudeisce cynn, þe he to cumen wæs, and mid þam þe he wunode and fela tacna geworhte."
[002500 (81)],"    Se Halga Gast soðlice, syððan he asend wæs his halgum apostolum and on heom wunode, þreade endemes ealne middaneard be þam ðrim þingum þe se Hælend sæde."
[002600 (85)],"    Be synne he þreað, for ðan þe hi ne gelyfað on me."
[002700 (86)],"    Seo <ungeleaffulnyss> is þæra synna ordfruma, þæt man ne gelyfe on þone lifigendan Hælend; and se geleafa is ordfruma ealra goddra mihta, for ðan þe se geleafa us gelæt to heofonum."
[002800 (90)],"    Micel synn him wæs þe gesawon his wundra, þæt hi noldon gelyfan on þone leofan Hælend, þe ða deadan arærde þurh his drihtenlican mihte, and fela oðra wundra geworhte heom ætforan."
[002900 (94)],"    Be þam sang se witega and se sealmwyrhta iu, ær þan þe se Hælend her on worulde mann wære, and cwæð be ðam Iudeiscum and be heora dyrstinysse þus:sagitte paruulorum facte sunt plage eorum."
[003000 (98)],"    Se witega cwæð be him þæt heora weorc wæron, and þa wunda gelice, þe hy on ðam Hælende hetelice afæstnodon, þæra cildra sceotungum þe sceotiað mid reodum on heore geonglicum plegan on heora plegstowe."
[003100 (103)],"    Hwæt is swa idellic, oððe swa untrumlic, swa swa þæt man fordeme þone soþan Deman, and þone gebinde þe unbint eall mancynn, and þone wylle ofslean þe ure synna forgyfð, and þa deadan arærde þurh his drihtenlican mihte?"
[003200 (108)],    And we ealle beoð arærde eft þurh hine on Domesdæg.
[003300 (109)],"    Swylce wæron soðlice þæra Iudeiscra syrwunga ongean þone Hælend þæt hy hine acwealdon, for þan þe he oferswiðde þone sylfan deað swa mid his halgum æriste, us to alysednysse."
[003400 (113)],Et <infirmitate> sunt contra eos lingue eorum: And heora tungan wæron geuntrumode swyðe ongean hy sylfe: þus sæde se witega.
[003500 (116)],"    Swyþe untrume wæron heora tungan gewiss, þa ða hy sylfe sædon be ðam soðan Hælende, Gif he Godes Sunu is, gange he of þære rode."
[003600 (119)],    And þa weardmenn syððan þe besæton his byrgene cyddon þæt Crist aras cucu of þære byrgene.
[003700 (121)],"    Læssan þinges hy bædon on heora geleafleaste, þæt Crist þa gan sceolde cucu of ðære rode; ac he soðlice aras syððan of ðæm deaðe, to maran wundrunge, gewunnenum sige of ðæm ealdan deofle, and alysde us fram þam ecan deaðe and þæs deofles anwealde."
[003800 (127)],"    Eow is nu eac to witenne, and we wyllað eow sæcgan, þæt ure leofa Hælend her on life wunode æfter his agenum deaðe, syððan he of deaðe aras, mid his halgum apostolum, and he hy wissode mid mænigfealdre lare hu hy læran sceoldon eall manncyn to geleafan, þæt hy rihtlice gelyfdon, and to fulluhte gebugon fram heora fyrnlicum synnum, þæt hy þæt ece lif mid him habban mihton."
[003900 (135)],    Swa swa he eallum behet þam þe hine lufiað.
[004000 (136)],"    He æt þa sylf and dranc openlice mid him, þæt he swa geswutolode þæt he soðlice leofode æfter his agenum deaðe, þe he oferswiðde mid mihte, and he feowertig daga wæs wunigende mid him, þæt hy hine handledon and mid handum grapedon on his handum and fotum, hu he gefæstnod wæs, and eac on his sidan hy sceawodon his dolhswaða, and hy mihton geseon þæt he soðlice aras on ansundum lichaman, oferswiðdum deaðe."
[004100 (145)],"    Ealle his lima he hæfde, and hæfð butan twyn; on his fotum he stod, and þa næron butan sceancan; his sidan hy grapodon, and he soðlice hæfde ge innoð ge breost, butan þam þe ne magon ænige sidan beon to geswuteligenne."
[004200 (150)],"    Innoð he hæfde eac, þa ða he æt and dranc; and tungan he hæfde, þa ða he to him spræc; and he næs butan toðum, þe mid þære tungan swegdon; and þrotan he hæfde, þa ða hy gehyrdon his stæmne; and his handa hæfdon, þe hy gegrapedon, earmas and exla, on ansundum lichaman."
[004300 (156)],"    Ne mihte nan wana beon þam welwillendan Hælende ænig his limena æfter his æriste, þonne he us eallum behet þæt æfter urum deaðe, þonne we on Domesdæg of deaðe arisað, þæt us ne bið forloren forðon þæt læste hær on urum lichaman, be ðam þe we on life hæfdon ær."
[004400 (162)],"    Be rihtwisnesse he þreað, for ðan þe ic nu fare up to minum Fæder, and ge me ne geseoð."
[004500 (164)],"    Ðæt is seo rihtwisnys, þæt man rihtlice gelyfe on þone soðan Hælend, þone gesawon his folgeras, and on hine gelyfdon, and mid lufe wurðodon."
[004600 (167)],"    We ne gesawon hine, ac we swaðeah gelyfað mid rihtum geleafan, us to rihtwisnysse, on þone soðan Scyppend, þe us gesceop to mannum, and us eft alysde fram deofles anwealde."
[004700 (171)],"    Be dome he þreað, for ðan þe nu is gedemed þam yfelan ealdre þyses middaneardes."
[004800 (173)],"    Þone hetolan deofol he het middaneardes ealdor, for ðan þe he hæfð ofer þa unrihtwisan micelne ealdordom, þe þisne middaneard lufiað swiðor þonne þone Scyppend þe gesceop þysne middaneard."
[004900 (177)],"    Næfð se deofol swaðeah on his anwealde nateshwon ealne þysne middaneard; ac se ælmihtiga God ah ealne embhwyrft, and þa ðe <him> on wuniað, and þa þe arwurðiað hine mid weorcum a."
[005000 (181)],"    Ðam deofle wæs gedemed þurh ures Drihtnes ðrowunge, swa þæt he him of anam Adames ofspring, and forgeaf his apostolum þone anweald ofer hine, þæt hi mihton adræfan deoflu of ðam wodum, and eall þæs deofles miht hi mihton fortredan, and se yfela ne mihte heom ahwar derian."
[005100 (187)],"    Gyt ic hæbbe soðlice eow to secgenne fela þing, ac ge ne magon hit understandan, ne on mode aræfnian."
[005200 (189)],"    Fela þing he sæde syððan his apostolum, æfter his æriste, þe hi ær ne mihton eaðe understandan, ær ðan þe hi gesawon þone Hælend mid heom halne æfter deaþe, etende and drincende, heom onlocigendum, and his lare heom secgende mid swutelum spræcum."
[005300 (195)],"    Ðonne se soðfæstnesse Gast cymð, he tæcð eow ealle soðfæstnysse."
[005400 (196)],"    Ða halgan apostolas þurh þone Halgan Gast wurdon swa gelærede þæt hi witodlice spræcon mid eallum gereordum uncuðra þeoda, and hi læran mihton mancynn on worulde of ðam ealdum bocum þe hi ær ne cuðon under Moyses lage, mid micclum andgite gastlicra getacnunga, swa swa him God onwreah."
[005500 (203)],"    Ac nan mann ne mæg on middanearde swaðeah becuman on his life to ealre soðfæstnesse, ær ðan þe he sylf becume to þam soðfæstan Gode, swa swa se þeoda lareow Paulus us sæde."
[005600 (207)],"    Ne sprecð he na of him sylfum, ac sprecð swa hwæt swa he gehyrð."
[005700 (208)],"    Se Halga Gast ne sprycð na, swa swa se Hælend cwæð, buton of ðam þe he is on anre godcundnysse."
[005800 (210)],"    He is seo micele Lufu and se mihtiga Willa þæs Fæder and þæs Suna, of heom bam gelice, and ealle þa witegan witegodon þurh hine, and þa halgan apostolas þurh hine spræcon, micclum onbryrde and gebylde þurh hine."
[005900 (215)],    And þa þing þe gewurðað witodlice he cyð eow.
[006000 (216)],"    Þis is swa we ær sædon, þæt seo witegung is of him, and þa þing þe becomon he cydde him foran to, and heora mod onlihte mid his micclan gife."
[006100 (219)],"    Me soðlice he mærsað, for ðan þe he of minum þa þing underfehð þe he eow bodaþ."
[006200 (221)],"    Se Halga Gast mærsode Cristes menniscnysse, for ðan þe his gifu is on Godes halgum wunigende, and Godes lufu is agoten on urum heortum þurh þone ylcan Gast, þe is Godes Lufu, of ðam Fæder and of ðam Suna, him symle gemæne, on anre mægenþrymnysse, a to worulde."
[006300 (226)],    AMEN.
