id,text
[000100 (1)],"    Se Hælend her on life, mid his halgum apostolum and mid mannum wunigende, manega wundra wyrcende, on þære ylcan nihte þæs ðe he on merien þrowode, sæde his folgerum <on> <his> <fundunge> þus: þonne se Froforgast cymð þe ic eow asende fram minum Fæder, se ðe <is> soðfæstnysse Gast, and se soðlice <forðstæpð> of ðam soþan Fæder, he cyð gecyðnysse swiðe cuðlice be me, þæt is, þæt he bið gewitnyss eallra minra weorca."
[000200 (10)],"    And ge eac cyþað gecyðnysse be me, for ðan þe ge fram anginne mid me wunedon."
[000300 (12)],    Ic spræc þas ðing to eow þæt ge ne beon geæswicode.
[000400 (13)],"    Hi geutlagiað eow of heora gesamnungum, ac se tima becymð þæt þa þe eow ofsleað þæt hi wenað þæt hi gearcion Gode þenunge swa; and þas ðing hi doð on heora gedwylde, for ðan þe hi ne cunnon minne Fæder ne me."
[000500 (18)],"    Ac ðas þing ic spræc to eow þæt ge beon gemyndige, þonne heora tima cymð, þæt ic hit eow sæde."
[000600 (20)],"    Se Hælend spræc openlice æfre to his geferum, and oft to folces mannum on his micclan lare, wolde þæt menn wiston wið hwæt hi hi warnian sceoldon, and hwæt menn don sceolon on heora Drihtnes willan, þa þe his word wyllað mid weorcum gefyllan."
[000700 (25)],"    Ge magon gehyran hu he sylf cwæð be ðam:ego palam locutus sum mundo; Et reliqua; Ic spræc openlice to þisum middanearde; ic tæhte on gesamnunge symle, and on ðam temple, þær ðær þa Iudeiscan ealle ætsomne comon, and ic on digelnysse nan þing ne spræc."
[000800 (31)],"    He sealde eac bysne soðlice mid þam, þæt witan sceolon cyðan heora word openlice, and þa ðe manegum rædaþ, na mid runungum, for ðan þe manega magon maran ræd findan þonne ænlypige magon mid agenum gewille."
[000900 (36)],"    Be þam ylcan us manað Godes wisdom on bocum:Omnia cum consilio fac, et post factum non pænitebis: Gefada ealle þing fægere mid geþeahte, and æfter þære dæde þe ne ofðingþ nan þing."
[001000 (40)],"    Ne se wita ne sceal his wisdom behydan, gif he ræd cunne, swa swa hit cwyð be þam:Sapientia abscondita et thesaurus occultus, quæ utilitas in utroque;Se behydda wisdom and se bedigloda goldhord, hwilc fremu is <ænigum> on aðrum þæra?"
[001100 (46)],"    And þæs behofað se cyning þæt he clypige to his witum, and be heora ræde, na be rununge fare, for ðan þe se cyning is Cristes sylfes speligend ofer ðam Cristenan folce þe Crist sylf alysde, him to hyrde gehalgod, þæt he hi healdan <sceole>, mid þæs folces fultume, <wið> <onfeohtendne> here, and him sige biddan æt þam soðan Hælende, þe him þone anweald under him sylfum forgeaf, swa swa ealle cyningas dydon þe gecwemdon Gode."
[001200 (55)],"    Ælc cyning bið halig þe gehylt Godes folc, and mid lufe gewissað, na mid wælhreownysse, ac æfre æfter rihte, na mid anwilnysse, and wyle eac syllan, gif hit swa micel neod bið, his agen lif æt nextan for his leode ware, swa swa se Hælend sealde hine sylfne for us, þeah þe he mihte eall mancynn ahreddan butan his agenum deaðe, and of ðam deofle <geniman> his agen handgeweorc, gif he swa don wolde."
[001300 (64)],    Se Hælend befran hwilon his halgan apostolas hu woruldmenn sædon hwæt he him sylf wære.
[001400 (66)],"    Hi andwyrdon him þus: Sume secgað þæt þu sy Iohannes se fulluhtere, sume Helias, sume Hieremias, oþþe sum witega."
[001500 (69)],"    Ða cwæð se Hælend heom to, Hwæt secge ge hwæt ic si?"
[001600 (70)],"    Petrus him andwyrde mid anrædan mode, þu eart se soða Crist, þæs lifigendan Godes Sunu."
[001700 (72)],"    Þas word we sædon hwilon on sumon oþrum spelle mid swutelum andgite; ac we secgað nu her þæt se Hælend sealde swa bysne us mannum þæt we sceolon witan hwilc word we sylfe habbað, oþþe hwilcne hlisan on ures lifes þeawum, and gerihtlæcan us æfre to beteran, þæt we yfele bysne oðrum mannum <ne> syllon on ænigre wohnysse oþþe anwilnysse; for ðan þe seo yfele bysen byð openlice forwyrd."
[001800 (81)],"    Eft sæde se Hælend, Ic sealde eow bysne, þæt swa swa ic eow dyde, þæt ge don sylfe swa."
[001900 (83)],"    Nu sæde se Hælend, swa swa us segð þis godspell, ðonne se Frofergast cymð þe ic eow asende fram minum Fæder, se ðe is soðfæstnysse <Gast>, and se soðlice forðstæpð of ðam soþan Fæder, he cyð gecyþnysse swyðe cuðlice be me, þæt is, þæt he byð gewitnys ealra minra weorca."
[002000 (89)],"    Mannum næs na swa cuð on swa micelre swutelunge be þære halgan þrynnysse, ær þæs Hælendes tocyme on his menniscnysse, ac he mannum geopenode oftrædlice mid wordum be his heofonlican <Fæder> and be þam Halgan Gaste, and he sylf spræc to mannum, þæt secgende swutelice, swa swa ge gehyrdon her on þisum godspelle."
[002100 (96)],"    On oþre stowe he sæde, swa swa Matheus awrat, to his halgum apostolum, þus heom bebeodende:Euntes ergo docete omnes gentes, baptizantes eos in nomine Patris, et Filii, et Spiritus sancti; et reliqua: Farað eornostlice to fyrlenum landum; lærað ealle <þeoda>, and mid geleafan fulliað on þæs Fæder naman, and his Suna witodlice, and þæs Halgan Gastes; þus cwæð se Godes Sunu."
[002200 (104)],"    Her is micel swutelung þæs soðan geleafan, hu se Hælend sylf hit sæde, and bead þæt ealle þeoda sceoldon swa beon gefullode on þa halgan þrynnysse and soðe annysse; and þes an geleafa is eallum to healdenne, þam mannum þe habbað ænigne myne to Gode."
[002300 (110)],"    He cwæð þæt he sylf wolde asendan þone Gast, þære soðfæstnysse Gast, þe of ðam Fæder forðstæpð, for ðan þe se Frofergast forðstæpð of heom bam, heora begra Lufu, gelic him on mihte."
[002400 (114)],"    Þone asende se Sunu, and sæde þæt he sceolde gecyðnysse cyþan be Criste swutelice."
[002500 (116)],"    Hi begen hine sendon, and he sylfwilles com, for ðam þe se ylca Gast, þurh his godcundnysse, swa swa ælmihtig Wealdend swiðe wide todælþ his gastlican gifa ofer Godes folce on eallum middanearde swiðe mihtiglice; <and> <he> his seofonfealdan gifa besæwð on us mannum, be þam þe him gewyrð, and we us sylfe gearciað mid estfullum mode, þæt he mid us wunige."
[002600 (124)],"    Micel let se Hælend þæs Halgan Gastes gecyðnysse, þæt is, his gewitnysse, for ðon þe he wurðode begen þone heofenlican Fæder and þone Halgan Gast oft on his menniscnysse on þisum middanearde, swa swa us swiðost segð Iohannes gesetnys on þære feorðan Cristesbec, þe Iohannes sylf awrat."
[002700 (130)],"    Se Halga Gast cydde gecyðnysse <be> Criste ærist þam apostolum on þære upflora, þa þa he on fyres gelicnysse befeng hi ealle <and> <hy> <ealle> <onælde>, <swa> <swa> <man> <isen> <deð>, <butan> <ælcere> <dare>, mid <incundre> lufe."
[002800 (135)],"    Hi wurdon þa gewissode wundorlice mid his gife be Cristes menniscnysse, and hi cenlice bodedon cyningum and ealdormannum embe þæs Hælendes fær; and on ealre soðfæstnysse he hi symle getrymde."
[002900 (139)],"    His gifa syndon micele on seofonfealde wisan: on wisdome and on andgite and on wislicum geþeahte, on modes anrædnysse mid micelre strengðe, on soðum ingehyde and on arfæstnysse, on Godes ege eac mid underþeodnysse; be þysum we sædon swutelicor iu ær."
[003000 (145)],"    Mid godum inngehyde he gladaþ ure mod, and þurh hine we oncnawað hwæt us to donne is, and he us gestrangað to þære fremminge, þæt we for earfoðnysse ure anginn ne forlæton; and se ðe Cristes Gast næfð, nis he na Cristes mann."
[003100 (150)],"    And ge eac cyþað gecyðnysse be me, for ðan þe ge fram anginne mid me wunedon."
[003200 (152)],"    Ðurh þone Halgan Gast hi wurdon gebylde, and eac heora anrædnyss eall wæs gestrangod þurh þæt þæt hi wunedon mid þam wuldres Drihtne, on ealre his fare, fram frymðe his lare, and mihton buton tweon bodian mancynne þæt þæt hi gehyrdon and hi sylfe gesawon."
[003300 (158)],"    Be þam cwæð Petrus on his bodunge iu: Of deaþe he aras on þam þriddan dæge, and us he wæs geswutelod; na eallum folce, ac we ðe æton mid him, and eac swilce druncon, æfter ðam þe he aras of ðam deaþe gesund."
[003400 (163)],"    Crist wolde habban him sylfum to gewitan þa halgan witegan þe witegodon be him on þære ealdan gecyðnysse, ær ðan þe he come to mannum, and eft syððan his apostolas, swa swa we sædon nu her; and þa halgan martyras syndon his gewitan, þe heora lif sealdon, for his geleafan ofslagene; and ælc þæra þe soð tæcð on soðfæstre lare is Cristes <gewita> wið ða unrihtan gedwolan þe gedwyld lufedon oþþe gyt lufiað."
[003500 (172)],    Ic spræc þas þing to eow þæt ge ne beon geæswicode.
[003600 (173)],    Hi geutlagiað eow of heora gesamnungum.
[003700 (174)],"    Se bið geæswicod þe on orwennysse þurh yfele gebysnunga hihtleas befylþ, and byð þonne beswicen on synlicum gylte, gif he unwær byð wið ða yfelan bysne."
[003800 (178)],"    Nu warnode se Hælend wið þæt his apostolas, and cwæð þæt þa ehteras of heora gemotum hi woldon geutlagian, and mid ealle adræfan, swa swa þa Iudeiscan dydon eft syððan beswungon þa apostolas, and him swiðe forbudon þæt hi nan ðing ne bodedon be þam Hælende nahwar; ac hi noldon geswican swaðeah þære bodunge, cwædon þæt hit gedafenað Drihtne to gehyrsumienne swiðor þonne mannum; and hi swa eac dydon."
[003900 (187)],"    Ac se tima becymð þæt þa ðe eow ofsleað, <þæt> hi wenað þæt hi gearcian Gode þenunge swa."
[004000 (189)],"    Þa Iudeiscan wendon þe wunnon wið ðone Hælend þæt hi Moyses lage mihton swa gefyllan, mid þam þe hi acwealdon Cristes bydelas, þe þæt godspell bodedon under <Godes> gife, on þære niwan gecyðnysse, þa ða Iudeiscan ne cuðon."
[004100 (194)],"    Þa oftorfodon hi Stephanum mid stanum oð deað, and þone rihtwisan Iacob mid heora reðnysse, and þone oþerne Iacob hi eac beheafdedon, and besetton ehtnysse on þa oðre apostolas, and mid niðfullum hatungum heora lare onscunodon."
[004200 (199)],"    And þas ðing hi doð on heora gedwylde, for ðan þe hi ne cunnon minne Fæder ne me."
[004300 (201)],"    Ða Iudeiscan noldon urne Drihten oncnawan mid soðum geleafan, þæt he Godes Sunu is, ac mid anwilnysse his wordum wiðcwædon, and nabbað nu naðor ne þone Fæder ne hine, swa <swa> he sylf sæde on sumum oðrum godspelle: Se ðe me hatað, he hatað minne Fæder."
[004400 (207)],"    Ac þas ðing ic spræc to eow þæt ge beon gemyndige, þonne heora tima cymð, þæt ic hit eow sæde."
[004500 (209)],"    Se Hælend hi warnode wið þa toweardan gefeoht, for ðan þe gehwa mæg micele eað acuman þa earfoðnyssa þe him æror beoð cuðe, þonne þa færlican þe him færinga becumað."
[004600 (213)],"    And micel frofor him wæs on þam gefeohte eft, þæt se sylfa hi warnode þe him symle mihte on þam gewinne gehelpan, þæt hi hæfdon sige, and æfter þam sige heom gesælþe forgifan, and þone ecan wurðmynt on wuldre mid him, se ðe a rixað on ecnysse."
[004700 (218)],    AMEN.
