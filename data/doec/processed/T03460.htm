id,text
[000100 (1)],"    We wyllað eow secgan sume swutelunge nu be þam halgum tidum ðe we healdað and weorðiað on geleaffullum cyrcum mid Godes lofsangum, þæt ge sum andgit þæron tocnawan magon, hu eall ðæs geares ymbegang Gode ælmihtigum ðeowað."
[000200 (6)],"    Ærest we worðiað on Middewintres Dæge ures Hælendes acennednysse, hu he to mannum com on soðre menniscnysse mid flæsce befangen for ure alysednysse of þam halgan mædene Maria gehaten, seo ðe ana is ægþer ge mæden ge modor."
[000300 (12)],"    On þam twelftan dæge þære tide ymbeganges we wurðiað mid lofsangum hu ða geleaffullan cyningas of eastdæle comon ðe Criste lac brohton, and hu he wearð gefullod fram þam fulluhtere Iohanne on ðære ea Iordane on ðam ylcan dæge, þeah ðe he unsynnig wære, ac he wolde sylf swa gehalgian ure fulluht mid his halgan lichaman, and ealle wæterstreamas mid his ingange."
[000400 (20)],"    On þam feowerteogoðan dæge fram his acennednysse, ðe we cweðað on Englisc Candelmæssedæg, bær þæt halige mæden his modor Maria ðone heofonlican æþeling to þam halgan temple mid þam ælicum lacum, swa swa se ælmihtiga God ær Moysen bebead, þam mæran heretogan, and se ealda Symeon him sealde ðær bletsunge, and be him witegode, and eac seo wudewe Anna."
[000500 (28)],"    On Lengtenes anginne we eac swylce wurðiað mid urum lofsangum hu se leofa Hælend on þam westene fæste feowertig daga tosomne, and hu hine ðær costnode se hetela deofol, ac he wearð oferswiðed þurh þone soðan Hælend."
[000600 (33)],"    Eft we weorðiað on ufeweardan Lengtene on halgum rædingum þæs Hælendes ðrowunge, hu he wæs gefæstnod for urum synnum on rode on Langgan Frigedæge mid feower næglum, and gewundod mid spere syððan he <gewiten> wæs, and hu he wæs bebyrged on þam ylcan dæge, and us swa alysde mid his agenum deaðe."
[000700 (40)],"    He aras eft of deaðe on þam Easterdæge, mid þam ylcan lichaman ðe he ær on ðrowode to ecum ðingum awend, mid undeadlicnysse, and we wurðiað þa tid wurðlice mid sangum seofon niht on an, swilce hit an dæg sy, for ðære micelan mærðe mancynnes alysednysse."
[000800 (46)],"    On ðam feowerteogoðan dæge þæs ðe he of deaðe aras, he astah to heofonum to his halgan Fæder, mid þam ylcan lichaman ðe he of deaðe arærde, ætforan his apostolum, þe him folgodon on life; and we eac wurðiað wurðlice þone dæg on ðunresdæg on ðære Gangwucan, for ðam ðe he geopenode us infær to heofonum mid his agenum upstige, gif we hit geearnian willað."
[000900 (54)],"    Eft ðæs ymbe tyn niht on urum ðeowdome we mærsiað þone dæg mid mærlicum wurðmynte þe we hatað Pentecosten, on ðam com se Halga Gast of heofonum swegende ofer ða halgan apostolas, on fyres gelicnysse, and afylde þæt hus ðær þær hi inne sæton, and sealde heora ælcum swa micele mihte, þæt hi mihton sprecan mid eallum gereordum ðe on eorðan syndon, and hi eac gebylde to ðære <godspellican> bodunge, swa þæt hi unforhte ferdon geond ðas woruld, and ða hæþenan gebigdon to þæs Hælendes geleafan, and fela wundra worhton, and gefullodon mancynn."
[001000 (66)],"    Seofon dagas we wurðiað mid urum sange on cyrcan ðone halgan tocyme þæs Halgan Gastes, for ðære seofonfealdan gife þe he gifð mannum, swa swa we sædon eow on sumum spelle ær, hu he todælð his gifa on geleaffullum mannum be þam ðe he sylf wile, for ðan ða he soð God is."
[001100 (72)],"    On ðyssere wucan we wurðodon ðas tid, and nu todæg we heriað þa halgan þrynnysse mid urum ðeowdome, and on ðyssere wucan oð Sunnanæfen we singað be þam, and we belucað swa mid urum lofsangum þone halgan geleafan þe we habbað to Gode, for ðan ðe we gelyfað on þone lyfiendan God, on ða halgan þrynnysse, þe heofonas gewylt and ealle gesceafta, an ælmihtig Scyppend, swa swa gewrita cyðað on Cristenum bocum, and ða halgan fæderas, fram frymðe middaneardes."
[001200 (83)],"    Æfre wæs se Fæder witodlice mid þam Suna, and eac se Halga Gast, on eallum his færelde, for ðan ðe hi ðry sind an þrymwealdend God on anre Godcundnysse æfre rixiende, on anum gecynde, ealle gelice mihtige; ac se sunu ana soðlice underfeng ða menniscnysse of us, þe he us mid alysde."
[001300 (90)],"    Eall ðæs geares ymbegang herað God ælmihtigne, and we mid urum ðeowdome geðwærlæcað þam tidum, ac we nellað nu secgan na swiðor embe ðæt, ac we wyllað embe us sylfe secgan hwæthwega."
[001400 (94)],"    Se frumsceapena mann, swa swa we sædon eow oft, Adam ure fæder, wæs ðurh God swa gesceapen þæt he beon mihte butan synnum æfre, and eac butan deaðe, gif he his Drihtne gehyrde; and gif he syngode, he sceolde beon deadlic; and he wurde gesælig gif he na ne syngode, þa ða he soðlice mihte synna forbugan, and he wurde earming, ða ða he eaðelice mihte synna forbugan, gif he syngode."
[001500 (103)],"    Ða com se ealda deofol mid andan afylled, and beswac ðone mann, þæt he syngode wið God, and his bebod tobræc þe he him bebead to healdenne, and he wearð ða deadlic, and eall his ofspring syððan."
[001600 (107)],"    Ne gesceop God þone deað, ne he soðlice ne blissað on manna forwyrde, swa swa gewritu secgað."
[001700 (109)],Inuidia autem diaboli mors intrauit in orbem terrarum: Ac ðurh þæs deofles andan se deað com on ðas woruld.
[001800 (111)],"    On ðreo wisan he cymð, swa swa hit fullcuð is:Mors acerba, mors inmatura, mors naturalis; ðæt is on Englisc, se bitera deað, se ungeripoda deað, and se gecyndelica."
[001900 (115)],"    Se bitera deað is gecweden þe bið on cildum, and se ungeripoda deað, on geongum mannum, and se gecyndelica, þe becymð þam ealdum."
[002000 (118)],"    Ælc man him ondræt þæs lichaman deað, and feawa him ondrædað þære sawle deað."
[002100 (120)],"    Þam lichaman men tiliað, þe <lange> lybban ne mæg, and ne tiliað þære sawle þe ne swelt on ecnysse."
[002200 (122)],"    Ne becymð na yfel deað þam ðe ær wel lyfode, ac se hæfð yfelne deað ðe þam deaðe folgode, and on yfelum dædum deofle gecwemde."
[002300 (125)],"    Ne ðearft ðu na hogian hu ðu sceole sweltan, ac hoga ðu swiðor hu ðin sawol sceole æfter þam forðsiðe faran be gewyrhtum, oððe to reste, oððe to reþum witum."
[002400 (129)],"    Twegen deaðas synd, swa swa us secgað bec: an is ðæs lichaman deað, þe eallum mannum becymð, oðer is ðære sawle deað, þe ðurh synna becymð, na eallum mannum, ac þam manfullum anum, and heora sawul losað fram þam ecan life, and ne swelt ðeah næfre on ðære hellican susle, ac bið æfre geedniwed to þam ecum witum."
[002500 (136)],"    Þysum deaðe ætwindað, swa swa ure Drihten cwæþ, ða ðe his word healdað, and hi habbað þæt ece lif mid þam soðan Hælende, þe hi gehyrsumedon on life."
[002600 (139)],"    Ælc man ðe Godes freond is sceolde swyðe æfstan æfre mid godum weorcum, þæt he Gode gecwemde, and to þam earde becume ðe us behaten is, þæt is heofonan rice, swa swa Crist us behet."
[002700 (143)],"    Hwa dorste æfre gewilnian þæs wynsuman eardes, and swa miceles wurðmyntes, gif se <welwillenda> Hælend us ne behete þone heofonlican eard, and forði com to middanearde þæt he mancynn alysde, ægðer ge weras ge wif, and ða unwittigan cild, and ða gehadodan menn þe healdað heora clænnysse, and wið deofles costnunge dæghwamlice campiað; nu ne mæg Godes behat beon us alogen, ðe us hæfð behaten heofonan rices myrhðe, for his arfæstnysse, na for ure godnysse."
[002800 (153)],"    Micel heap andbidað þær ura holdra freonda ures tocymes to him, hohfull git embe us, orsorh be him sylfum, woldon us geseon on ðære ylcan blisse ðe hi on wuniað."
[002900 (157)],"    Hwa nele nu efstan to ðære ecan blisse fram þyssere earfoðnysse ðe we on wuniað, fram deofles hæftnyssum to þam arfæstan Drihtne?"
[003000 (160)],"    Is swaðeah micel neod þæt ða ðe manegum fremiað, þæt heora lif beo þæs ðe leng mid us, and mid heora fultume us gefyrðriun to Gode."
[003100 (163)],"    Se syrwienda deofol swicað æfre embe us, and on þæs mannes forðsiðe fela cnottan him bryt; ac se mann behofað micclum gebeda gehadodra manna, þe him foreðingian on his forðsiðe, þæt he þam feonde ætberste; for ðam ðe we rædað on bocum þæt se reða feond come swilce egeslic draca to anum licgendum cnihte, wolde his sawle habban for his synnum to helle, ac ðær comon munecas to on ðæs mannes forðsiðe, and geornlice bædon for þam geongan cnihte, oððæt hi swa afligdon þone feondlican dracan, and se cniht gewyrpte, and wunode on life, oððæt he his synna gebette, and eft syððan gewat, ac he ne geseah ðone dracan ða, for ðan ðe he oferswiðed wæs."
[003200 (177)],"    Man sceal eac syllan þam seocan men husel, þa hwile ðe he hit þicgan mæg, ær ðam ðe he sawlige, for ðan ðe us secgað bec þæt he hit sceole ðicgan, ac he his ne mæg onbyrian gif he bið gewiten ær."
[003300 (181)],"    To goddra manna forðsiðe God asent his englas, þæt hi heora sawla onfon on heora forðsiðe, and gelædon to reste, swa swa we leorniað on bocum, and Crist him tæcð wununge be heora gewyrhtum."
[003400 (185)],"    Ða ðe gode beoð, and Gode ær gecwemdon, on eallum godum weorcum, ða wuniað mid Gode, and ða ðe ne beoð ful gode, ne afeormode mid ealle fram eallum heora synnum, þa sceolon to witum faran, and on þam witum þrowian, oððæt hi wurðon clæne, and þurh ðingrædene ðanon alysde."
[003500 (191)],"    Ða fordonan synfullan þe deofle gehyrsumodon on eallum synnum, and forsawon heora Drihten, and swa geendodon, <þa> sceolon to helle swa raðe swa hi gewitað, and ðær wunian æfre."
[003600 (195)],"    Gif se man wolde huru, þonne he seoc bið, to Gode gecyrran, and his synna geandettan mid soðre bereowsunge, se soðfæsta Dema him wolde mildsian, þæt he moste huru on Domesdæge þam deofle ætwindan."
[003700 (200)],"    Nis na eallum mannum se gemænelica deað gelice earfoðe, ac foroft becymð þam synfullan men sumera synna forgyfennys, þurh ðone earfoðan deað þe hine swa swiðe drehte, and ðurh ðone ogan þæs egeslican deaðes."
[003800 (205)],"    Sume eac blissiað on heora forðsiðe foroft, þonne hi witodlice geseoð þæt hi sceolon to reste, and <gladað> þonne seo sawul, and swa gewit of life."
[003900 (208)],"    Sumera manna sawla siðiað to reste æfter heora forðsiðe, and sume farað to witum, be þam ðe hi geworhton ær, and beoð eft alysede þurh ælmesdæda, and swiðost þurh ða mæssan, gif him man fore deð, and sume beoð fordemede mid þam deoflum to helle, and se ðe æne cymð to helle, ne cymð he næfre ðanon, and se ðe æne cymð to reste, ne cymð he næfre to witum."
[004000 (216)],"    Seo sawul hæfð soðlice, swa swa us secgað bec, þæs lichaman gelicnysse on eallum hyre limum, and heo gefret softnysse oððe sarnysse, swa hwæðer swa heo on bið, be þam ðe heo geearnode ær."
[004100 (220)],"    Sume leahtras beoð on ðisum life gebette, and sume æfter deaðe, swa swa ure Drihten sæde; ac ða micclan synna ne magon þær beon gebette, ne þam fordonan ne fremað þæt þæt him man fore deð, for ðan ðe he his ne geearnode ær on his life."
[004200 (225)],"    Ða leohtan gyltas and ða lytlan synna beoð þonne afeormode þurh ðæt witniendlice fyr, and nis nanes cynnes wite on þyssere worulde swa teart swa swa þæt foresæde fyr þe afeormað þa gymeleasan."
[004300 (229)],"    Sume beoð þær lange, sume lytle hwile, be þam ðe him fore beoð his frynd her on life, and be þam ðe he geearnode ær on his life, and ælc mæg tocnawan oðerne on þam life, and ða ðe to reste becumað oncnawað soðlice ge þa ðe hi ær cuðon ge þa ðe hi na ne cuðon, for ðan ðe hi on weldædum wæron ær gelice."
[004400 (236)],"    And þa halgan sawla þe on heofonum wuniað gebiddað for us ðe on eorðan wuniað, and eac for ðam sawlum ðe syndon on witum, and hi habbað gemynd heora holdra freonda, and we magon eac þingian ðam ðe on witum beoð, and swiðust þurh mæssan, swa swa us secgað bec, ac þam ðe on helle beoð ne gehelpð nan foreþingung."
[004500 (243)],"    Þa halgan sawla syndon soðlice on blisse, on anfealdum gyrlum þære ecan blisse, for ðan ðe hi lybbað nu butan heora lichaman, ac hi onfoð heora lichaman, þeah ðe he formolsnod wære, eft on ðam micclan dæge, þurh heora Drihtnes mihte, and hi beoð þonne gefretewode mid fægerum lichaman, and þæt bið þæt oðer reaf ðære ecan myrhðe, and hi beoð þonne ece, and æfre undeadlice, ge on sawle ge on lichaman, gesælilice mid Gode, and heora lichama bið ðonne swiðe leoht and wynsum, ðeah ðe he him hefig wære her on life æror."
[004600 (254)],"    Dæghwamlice hi willniað þæt Domesdæg cume hraðe, þæt hi magon blissian on twyfealdre blisse, on sawle and on lichaman, ac hi sceolon swaðeah be Godes willan abidan heora <gebroðra> getel, and ðæra haligra manna ðe of middanearde cumað to him, oððæt þær swa fela beon swa God foresceawode on ær, ða ða he ærest gesceop ealle þas woruld."
[004700 (261)],"    Nu hi sceawiað soðlice heora Scyppendes beorhtnysse, and nis forði nan gesceaft þe hi geseon ne magon, ge on heofonum ge on eorðan, ge ða ðe on helle beoð, ac hira bliss ne bið na swaðeah gewanod, þurh ðæt þæt hi geseoð þa synfullan on witum, ac hi ðanciað þæs ðe swiðor heora Scyppende æfre, þæt he hi swa ahredde fram þam reðum witum."
[004800 (268)],"    Þa halgan sawla geseoð swutollice ealle ðing, ac ða arleasan sawla ðe on suslum wuniað ne magon gewitan hwæt gewyrð mid us; hi habbað swaðeah hoge be heora freondum on life, þeah ðe hit naht ne fremige, ne heora freondum ne him."
[004900 (273)],"    Nis nanum men nu cuð, ne cucum ne deadum, ne nanum gesceafte, swa swa se Hælend sæde, Hwenne se miccla dom eallum mannum becume, for ðan ðe God sylf gesceop gesceafta swa swa he wolde, be nanes oðres dihte, ne eac se dæg ne cymð þyssere worulde geendunge be æniges mannes ræde, ac þurh his anes foresceawunge þe ealle ðing gesceop."
[005000 (280)],"    Ure Hælend sæde him sylf be þam dæge þæt woruldmen bytliað and begað heora tilunge, and wæpmen wifiað, and wifmen ceorliað, oðþæt se miccla dæg eallum mannum becymð, and se Hælend sylf cymð mid his scinendum englum, and seo sunne forsweorcð, and soðlice se mona, for ðam ormætan leohte þæs mihtigan Drihtnes."
[005100 (287)],"    Understandað nu, men, hu micel miht is on Criste, þonne seo sunne and se mona ne magon syllan nan leoht, for þam godcundan leohte ðe gæþ of þam Hælende."
[005200 (290)],"    Engla werod berað þa beorhtan rode him ætforan, and his slagan geseoð hwæne hi ofslogon ær, and he æteowð þa wunda gewislice him; þonne wepað þa synfullan and swiðe heofiað, þa ðe on heora life ðone Hælend forsawon, and oncnawað heora synna mid sorhfullum mode."
[005300 (296)],"    Ðonne ofergæþ an fyr ealle ðas woruld, and se engel blæwð þa seofoðan byman, þæt is seo æftemyste, and ealle men arisað þe æfre wurdon on life mid lichaman cuce, and eal swa hraðe beoð þa cuce ðe cumað þonne of helle swa swa ða lybbendan beoð þe on life beoð gemette."
[005400 (302)],"    Ða cucan beoð ofslagene sona mid þam fyre, ac hi beoð þærrihte eft acucode on ecum lichaman, swa swa ða oðre, and hi ealle ðonne beoð on anre ylde syððan, on þære ylde þe Crist wæs ða ða he ðrowode, wæron hi on ylde deade, wæron hi on cildhade."
[005500 (308)],"    Ælc man hæfð swaðeah his agene lenge, on ðære mycelnysse þe he man wæs ær, oððe he beon sceolde, gif he fulweoxe, se ðe on cildhade oððe samweaxen gewat."
[005600 (312)],"    Swa swa God gesceop on sawle and on lichaman ge <wæpmen> ge wifmen, and geworhte hi to men, and he ægðerne had eft syððan alysde, swa he eac on Domesdæg of deaðe hi arærð, ge weras ge wif, and hi wuniað æfre swa, butan ælcere galnysse, ge gode ge yfele, and nan wer syððan ne gewifað næfre, ne wif ne ceorlað, ne hi cild ne gestrynað."
[005700 (320)],"    Ne ða halgan ne beoð þe to heofonum sceolon on ænigre awyrdnysse, oððe wanhale, oððe anegede, þeah ðe he ær wære lama on his life, ac his lima beoð him ealle ansunde, on scinendre beorhtnysse, and grapiendlice on ðam gastlican lichaman."
[005800 (326)],"    Ða wiðercorenan soðlice, ðe wuniað æfre on suslum, hwæt sceal him ænig wlite on þam sweartan fyre, þonne he æfre heofað, and egeslice gristbitað, and wolde gif he mihte wurðan to nahte, oððe beon dead, ac he ne bið swaðeah, ne he of þam witum ne mæg wurðan æfre alysed?"
[005900 (332)],"    Ælc man sceal arisan þonne þe æfre on life wæs; wære he on wætere adruncen, oððe hine wilde deor æton, oððe hine fyr forbærnde færlice to duste, and ðæt dust wurde toworpen mid blædum, <swaðeah> se ælmihtiga God mæg hine eft aræran, se ðe ealle þas woruld geworhte of nahte, and se ðe þises ne gelyfð, ne bið his geleafa naht."
[006000 (339)],"    Man bewint þone deadan gewunelice mid reafe, ac ðæt reaf ne arist na ðe hraðor mid þam men, for ðan ðe he ne behofað þæs huxlican reafes, ac þære gastlican gyrlan ðe him God foresceawað."
[006100 (343)],"    God asent þonne his englas, and hi gegaderiað him to ealle his gecorenan of eallum middanearde, and standað ða godan men on Godes swiðran hand, and ða wiðercorenan on his wynstran hand."
[006200 (347)],"    Þonne sitt se Hælend on his heofonlican ðrymsetle, mihtig and wuldorful, and milde þam godum, egeslic and andrysne þam earmum synfullum, and ealle men geseoð swutollice þone Hælend on ðære menniscnysse, ac ne moton swaðeah ða earman synfullan geseon his godcundnysse; ða godan ana geseoð þa godcundnysse."
[006300 (354)],"    His twelf apostolas, þe him folgodon on life, sittað þonne eac on twelf domsettlum, and ealle ða halgan weras ðe ðas woruld forleton, and woruldlice æhta mid ealle forsawon, sittað on domsetlum soðlice mid him, and hi mid þam Hælende mancynne þonne demað."
[006400 (360)],"    Ðær beoð feower gefylcu on þam micelan flocce: þæt forme gefylc bið þe we her foresædon, þe sittað mid þam Hælende on heora heahsettlum; him ne bið na gedemed, ac hi demað mid Criste eallum oðrum mannum mihtelice on wuldre."
[006500 (365)],"    Ðæt oðer werod bið þæra woruldmanna ðe on godum weorcum Gode ær gecwemdon, and mid ælmysdædum geearnodon æt Gode þa heofonlican wununge and þæt ece wuldor; hi ne demað nanum men, ac him bið gedemed, swa þæt hi habbon heofonan rices wuldor."
[006600 (371)],"    Ðæt þridde werod bið witodlice þonne þæra Cristenra manna ðe cuðon heora geleafan, ac hi gremedon God mid gramlicum dædum, and fullice lyfedon on fulum synnum æfre: morðslagan and mandædan, and unmæðfulle gitseras, wigleras and wiccan, and unlybwyrhtan, þeofas and reaferas, and ða reðan drymen, þa forsworenan men, and ða swicelan wedlogan, ða fulan forliras, and ða fracodan myltestran ðe acwellað heora cild ær þan ðe hit cuð beo mannum; hi ne dydon nan god Gode to wurðmynte, ne nane ælmessan, ac geendodon on synnum; him bið þonne gedemed mid þam deofle to helle."
[006700 (384)],"    Þæt feorðe gefylc bið ðæra fulra hæðenra þe nane cyððe ne hæfdon to þam heofonlican <Gode>, ne Cristes geleafan ne cuðon on heora life; hi adrugon heora lif on deofles biggengum, and hi butan Godes æ æfre syngodon, and eft butan Godes æ on ecnysse forwurðað, mid þam leasan Cristenum æfre cwylmigende."
[006800 (391)],"    Ne mæg þonne nan man nahwar beon behydd, ac ealle beoð þær þe æfre cuce wæron, and þær beoð æteowde ure eallra geðohtas, and ealle ure dæda eallum þam werodum; þæt ðe ær wæs gebet ne bið þær na æteowed, ac ða ungebettan synna beoð þær geswutelode; hi beoð þonne ofsceamode, and sorhfulle on mode, þæt hi ær noldon andettan heora synna, and dædbote gedon be heora lareowes dihte."
[006900 (400)],"    Þær beoð ealle gelice, ge se hlaford ge se ðeowa, se rica and se heana, on þam rihtan dome, and ðær nan man ne mæg ne ne mot habban nane gewitnysse þe hine betelle, for ðan ðe his dæda beoð undigle ðonne eallum."
[007000 (405)],"    Ðonne cweð se Hælend of his halgan ðrymsettle to ðam godum Cristenum ðe Godes willan gefremedon, ðe standað on his swiðran healfe, þus secgende him to:Uenite, benedicti Patris mei, Et cetera: Cumað, ge gebletsodan mines heofonlican Fæder, and habbað þæt rice ðe eow gegearcod wæs fram þam forman anginne þissere worulde."
[007100 (412)],"    Me hingrode soðlice, and ge me gereordodon."
[007200 (413)],"    Eft ða ða me þyrste, ge sealdon me drincan."
[007300 (414)],"    Eac ic wæs cuma, and ge me underfengon."
[007400 (415)],"    Ic wæs eac swilce nacod, and ge me <scryddon>."
[007500 (416)],"    Ic wæs eac swilce untrum, and ge me geneosodon."
[007600 (417)],"    On cwearterne ic wæs, and ge comon to me."
[007700 (418)],"    Þonne andswariað hi ðam arfæstan Deman þus: Eala ðu Drihten leof, hwænne gesawe we ðe oððe hungrienne and we ðe feddon, oððe eft þurstine and we ðe scencton?"
[007800 (422)],"    Oððe hwænne wære ðu cuma and we ðe <underfengon>, <oððe> <hwænne> <wære> <þu> <unscryd> <and> <we> <ðe> scryddon?"
[007900 (424)],"    Hwænne wære þu untrum and we ðe geneosodon, oððe on cwearterne and we comon to ðe?"
[008000 (426)],"    Ðonne andwyrt se Cyning þam arfæstan and cweð: Soð ic eow secge, þæt ge me sylfum dydon þas foresædan ðing, swa oft swa ge hi dydon anum of ðisum lyttlum minra gebroðra."
[008100 (430)],"    Þæt is soðlice swa to understandenne: swa oft swa ge ælmessan dydon anum lytlan ðearfan of Cristenum mannum, þæt ge dydon Criste, for ðan ðe Crist sylf is Cristenra manna heafod, and eft ða Cristenan syndon Cristes lima."
[008200 (435)],"    Ðonne cweð se Dema eft to ðam dreorigan heape ðe stent on his wynstran hand, Gewitað heonan fram me, ge awyrigedan, into þam ecan fyre ðe is ðam deofle gegearcod, and eallum his englum."
[008300 (438)],"    Me hingrode soðlice, and ge me ne gereordodon; eft ic wæs ðurstig, and ge me ne scencton."
[008400 (441)],"    Eac ic wæs cuma, and ge me ne underfengon; ic wæs eac swilce unscryd; nolde ge me scrydan."
[008500 (443)],    Ic wæs untrum and on cwearterne; ne come ge to me.
[008600 (444)],"    Þonne andwyrdað þa synfullan þam soðan Deman ðus: Eala ðu soða Drihten, hwænne gesawe we ðe hungrinne oððe þurstigne, cuman oððe nacodne, untrumne oððe on cwearterne, and we ne ðenodon ðe?"
[008700 (448)],"    Ðonne andwyrt se Dema þam earmum forscyldegodum: Soð ic eow secge, me sylfum ge his <forwyrndon> swa oft swa ge his forwyrndon anum of þisum lytlum."
[008800 (451)],"    Ðonne gewitað þa earmingas and ða arleasan synfullan into þam ecan wite mid þam awyrgedan deofle, and ða rihtwisan farað forð mid þam Hælende to þam ecan life, mid his engla werodum."
[008900 (455)],"    On ðisum wordum we magon gewislice tocnawan ðæt ða synfullan beoð besencte ærest on helle, mid þam awyrgedum deoflum, ðær ðær hi wunian sceolon, and ða halgan syððan siðiað to heofonum."
[009000 (459)],    Be ðære ylcan endebyrdnysse awrat eac Iohannes ðus: Heora ælcum wæs gedemed be his agenum weorcum; þonne se deað and seo hell wurdon asende into þam bradan mere ðæs brastligendan fyres.
[009100 (463)],"    Se deað and seo hell is se deofol sylf, for ðan ðe he is ealdor ðæs ecan deaðes, and he is se ordfruma eallra ðæra witena."
[009200 (466)],"    <Þa> <cwæð> <eft> <Iohannes> <be> <ðam> <arleasum> <mannum>: ælc ðæra manna wæs aworpen into ðam widgillan mere ðæs bradan fyres, ðe on ðære liflican bec æror næs awriten on þam ecan gemynde, swa swa ðæra halgena naman ðe mid þam Hælende wuniað syndon awritene on ðære wuldorfullan bec, þæt is seo forestihtung fram frymðe mid Gode."
[009300 (473)],"    On anum fyre hi byrnað on þam byrnendan mere, ða earman menniscan menn, and ða modigan deoflu; þæt fyr bið ðonne ece, and hi ecelice byrnað, ac heora lichaman ne magon næfre forbyrnan, for ðan ðe hi beoð ece æfter þam æriste."
[009400 (477)],"    Nu smeagað sume men hu ða ungesæligan deoflu magon ðær gefredan ðæs fyres bryne on him, þonne hi syndon gastas, and nabbað nanne lichaman."
[009500 (481)],"    We secgað nu to soþan þæt ðæs mannes sawul is belocen on his lichaman ða hwile ðe he lybbende bið, and heo of þam lichaman ne mæg be hyre agenum dihte, ac ðæron forberð, swa betere swa wyrse, blisse and sarnysse, and þonne heo ute bið, ne gefret se lichama nane sarnysse."
[009600 (487)],"    Eall swa eaðelice mæg se ælmihtiga God belucan ða deofla on þam deorcan fyre, þæt hi ðæron cwylmion, and ofcuman ne magon; and se ðe þa halgan englas on heofonum gegladað, se mæg eac gedreccan <þa> deoflu on þam fyre, ðeah ðe hi gastas syndon, forscyldegode ealle."
[009700 (493)],"    Ðæra manna wite bið swa gemetegod þurh God þæt se ðe hwonlicor syngode, þæt he hwonlicor ðrowað, and se ðe swiðor syngode, þæt he swiðor ðrowige, and be his agenum geearnungum ælc man ðær ðrowað."
[009800 (497)],"    Ðæt liðoste wite and þæt leohtoste bið ðam unwittigum cildum ðe wæron ungefullode, þe nane oðre synne ðurh hi sylfe ne geworhton, buton þære anre ðe Adam þurhteah, and ðurh ða ane wæs eall mancynn fordon, buton þam ðe gelyfdon on ðone lyfiendan Hælend, and wurdon gefullode fram ðære fyrnlican synne."
[009900 (504)],"    Ne magon þa fordemdan, ne furðon ða deoflu, þa blisse geseon þe bið mid ðam halgum, syððan hi gebrohte beoð on þam bradan fyre, ac hi ðær beclysede cwylmiað on eccnysse."
[010000 (508)],"    Iohannes se Godspellere, on his gastlican gesihðe, cwæþ þæt he gesawe syððan æfter ðisum, eallniwe heofonan and eallniwe eorðan, for ðan ðe þes middaneard bið mid þam bradan fyre ðe on Cristes tocyme cymð swa færlice eall geedniwod, and eac seo sunne and se mona soðlice be seofanfealdum beoð beorhtran þonne hi nu syndon, be þan ðe us secgað bec; and on ðære niwan heofonan, and on ðære niwan eorðan ne beoð nane oðre buton Godes gecorenan, þe his halgum gegearcode fela eardungstowa."
[010100 (519)],"    Æfter ðysum dome ure Drihten færð to his heofonlican Fæder, mid þam halgum mannum ðe he on middanearde of þære moldan arærde, and betæchð hi his Fæder, swa hit stent on bocum:Cum tradiderit regnum Patri suo: þæt is on urum gereorde, þonne he betæhcð rice his Fæder; for ðan ðe hi beoð Godes rice, and hi rixiað mid Gode."
[010200 (526)],"    Crist him gelæst þonne, swa swa he him on life behet, ða ða he clypode of eorðan to his ælmihtigan Fæder: Fæder min, ic wylle þæt ða wunion mid me ðe ðu me forgeafe of ðisum middanearde, ðær ðær ic sylf eom, þæt hi geseon magon mine beorhtnysse, ðe ðu me forgeafe, for ðan ðe ðu lufudest me, ær ðam ðe middaneard gewurde."
[010300 (533)],"    Se Hælend soðlice is his halgena heafod, and hi mid him rixiað, his englum gelice, and hi God geseoð, swa swutellice swa swa englas, swa swa Iohannes cwæþ to ðam Cristenum mannum: We hine soðlice geseoð swutellice swa swa he is."
[010400 (538)],"    And eft se apostol Paulus on his pistole cwæð: Nu we menn geseoð swilce þurh sceawere, and on rædelse, ac we eft geseoð fram ansyne to ansyne on þam ecan life."
[010500 (542)],"    Eft cwæþ se Hælend on his halgan godspelle, þæt ðær ic sylf beo, ðær bið min ðen, and se ðe me ðenað, hine <gearwurðað> min Fæder."
[010600 (545)],"    Manega becumað of middanearde to heofonum Godes halgena, for ðan ðe he habban wile micel werod mid him, swa swa hit wel gerist, and hi beoð geendebyrde ælc be his geearnungum, and eac gewuldrode on þam micelan wurðscipe, be ðam ðe hi on life lufodon heora Scyppend; and ðar ne bið nan anda on heora ænigum, ac hi ealle beoð on anre geðwærnysse, and on soðre sibbe symle wunigende."
[010700 (554)],"    Ðær bið swiðe micel and swiðe mære on <wuldre> se þe læst bið geðuht on þam life wunigende, and he ne gewilnað nanes wuldres furðor ofer þæt ðe he hæfð þurh ðæs Hælendes gife."
[010800 (558)],"    Ælc man mæg ðær geseon oðres mannes geðoht, ne him næfre ne hingrað, ne hefigmod ne bið, ne him ðurst ne derað, ne hine ne drehð nan ðing, ac hi ealle beoð on anre blisse mid Criste, hine lufigende buton toforlætennysse, and hine herigende butan werignysse, and Crist sylf ðonne bið him eallum ælc ðing, and him naht wana ne bið, þonne hi hine habbað."
[010900 (566)],"    He is heora rice, and lif, and wurðmynt, heora hæl and wuldor, sibb and genihtsumnys, and ðær soðlice bið an ece dæg, ðe næfre ne geendað, and hi be twyfealdan beoð þonne gewuldrode on sawle and on lichaman, and hi scinað æfre swa beorhte swa sunne on heora Fæder rice."
[011000 (572)],"    Se ðe leofað and rixað mid his leofan Suna and ðam Halgan gaste, on anre godcundnysse, an ælmihtig God, a butan ende, AMEN."
