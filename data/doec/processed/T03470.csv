id,text
[000100 (1)],"    Se ælmihtiga Wealdend, ðe ne ongann næfre, & se ðe ana is soð God, gesceop ealle ðing, gesewenlice & ungesewenlice, ðurh his soðan Wisdom; & se Wisdom is witodlice his Sunu, ure Hælend Crist, se ðe us alysde; & se ðridda had on ðære halgan ðrynnysse is se halga Froforgast þe us gefrefrað mid his gyfe & ure mod onliht æfre to goodnysse; & he ealra manna synna þurh his mihte forgyfð, þam ðe mid dædbote doð geswicenysse."
[000200 (11)],"    Se is soðlice lufu ðæs soðfæstan Fæder, & his Suna lufu, & heora begra willa, for ðan ðe hi wyllað an."
[000300 (14)],"    & ðurh ðone Gast syndon soðlice geliffæste ealle ða gesceafta ðe se Fæder gesceop þurh his ancennedan Suna, swa swa us secgað bec."
[000400 (17)],"    Ðeos is seo halige <ðrynnyss> þe ealle þing gesceop, an anre Godcundnysse æfre wuniende, on anum mægenðrymme, & on anum gecynde."
[000500 (20)],"    Englas he gesceop on ænlicre fægernysse, manega ðusenda, on micelre strengðe, þæt hi mihton geseon Godes mærða mid him, & mid him wunian on his ecum wuldre."
[000600 (24)],"    Hi nabbað nanne lichaman, ac hi libbað on gaste, ungesewenlice us þe on synnum libbað."
[000700 (26)],"    And þa <halgan> englas, þe on heofenum wuniað, ne worhton næfre nane synne, ne hi syngian ne magon, buton ðam anum ðe þanon afeollon for heora modignysse ongean ðone ælmihtigan God."
[000800 (30)],"    And hi wurdon ða awende to awyrgedum deoflum, for ðan ðe hi noldon habban heora Scyppend heom to hlaforde, ac wolde se fyrmesta him sylf beon God."
[000900 (33)],"    Ða ne mihte he gewunian on ðære micclan mærðe, ne eac his gegadan butan Godes mihte, ac wurdon ða asyndrode fram ðam soðan Gode, for ðam ðe hi forleton his hlafordscipe ealle, swiðe unwislice, fram him ascirode, mid andan afyllede & mid orwennysse ælcere mildsunge, <manfulle> <gastas>."
[001000 (40)],"    And ælc þæra yfela ðe on ðissere worulde becymð, eall hit gewyrð æfre þurh þa awyrgedan gastas, & ðurh ða yfelan menn þe hi magun forlæran to ðam yfelan willan þe hi on wuniað."
[001100 (44)],"    Witodlice on angynne se ælmihtiga God ealle ðing gesceop, heofonas & eorðan, & ealne middaneard, þone widgillan garsecg, & þa wundorlican niwelnyssa, & syððan þa twegen men on sawle & on lichaman, Adam & Euan, to his anlicnysse; & se deofol beswac syððan eft þa menn, þæt hi godes bebod tobræcon ðurh his lare, & wurdon þa deadlice & fordemde to helle, & eall heora ofspring, to ðam ecan wite."
[001200 (53)],"    Ac se mildheorta Fæder, ðe us to mannum gesceop þurh his ancennedan Suna, wolde eft alysan ðurh ðone ylcan Suna eall manncynn of deofle & fram ðam ecan deaðe, & he cydde þæt ðurh witegana cyðnysse on manegum wisum ær ðan ðe hit gewurde, þæt se heofonlica æðeling her on worulde sceolde to menn beon acenned of anum mædene."
[001300 (61)],"    Ða on þære syxtan ylde þyssere worulde asende se halga Fæder his heahengel Gabriel to Marian þam mædene, þe wæs Cristes modor, & het hyre cyðan þæt heo cennan sceolde þæs heofonlican Godes Sunu on hyre halgum innoðe; & heo ða gelyfde ðære liflican bodunge & cwæð him to andsware, Ic eom Godes þinen, getimie me æfter þinum worde."
[001400 (69)],"    Heo wearð ða mid cilde æfter þære segene, & heo eode mid þam cilde æfter gewunan nigon monðas fullice oð middewintres timan, & heo ða acende Crist urne Hælend butan earfoðnysse, þæs ælmihtigan Godes Sunu, on soðre menniscnysse, middaneardes Alysend."
[001500 (75)],"    Ðonne we wyrðiað on <Middewintres> Dæge ures Hælendes <acennednysse>, hu he to mannum com on soðre menniscnysse, mid flæsce befangen, for ure alysednysse, of ðam halgan mædene Maria gehaten, seo ðe ana is ægðer ge mæden ge moder."
[001600 (81)],"    Twelf dagas we wurðiað to wyrðmynte þam Hælende mid <urum> lofsangum for his micclan lufe on his acennednysse timan, for ðan ðe he com to us þa <us> to alysenne of ðam laðan ðeowte hellewites, <gyf> <we> hine lufiað."
[001700 (86)],"    On ðam twelftan dæge þære tide ymbganges we wurðiað mid lofsangum hu ða geleaffullan cyningas of eastdæle comon, þe Criste lac brohton & hu he wearð gefullod fram ðam fulluhtere Iohanne on ðære ea Iordane on ðam ylcan dæge, þeah ðe he unsynnig wære, ac he wolde sylf swa gehalgian ure fulluht mid his halgum lichaman, & ealle wæterstreamas mid his ingange."
[001800 (94)],"    On ðam feowerteogoðan dæge fram his acennednysse, þe we cweðað on Englisc Candelmæssedæg, bær þæt halige mæden his modor Maria þone heofonlican æðeling to þam halgan temple mid þam ælicum lacum, swa swa se ælmihtiga God ær Moysen bebead, þam mæran heretogan, & se ealda Simeon him sealde þær bletsunge, & be him witegode, & eac seo wuduwe Anna."
[001900 (102)],"    He worhte on ðissere worulde wundra wel fela, to geswutelienne þæt he soð God is: blinde he gehælde & þa beddridan, healte & hreoflige to fulre hæle, þa wodan & þa gewittleasan he gebrohte on gewitte, & þa deofla afligde þe hi gedrehton ær."
[002000 (108)],"    <Uppan> <sae> he eode, & þa sælican yða <hine> abæron; & he þone blawendan wind <mid> his <hæse> gestilde, þæt he ætstod sona, & þa scipmenn sædon þæt he soð Godes <sunu> wære."
[002100 (112)],"    Wæter he awende to wynsuman wine, & ealle untrumnyssa he eaðelice gehælde, & ða deadan arærde þurh his drihtenlican mihte, þæt hi lange leofodon on ðisum life syððan, & ælc god he tæhte, swa swa þæt godspell us segð, & ælc yfel he forbead & unrihtwisnysse, & we hine wurðiað on his weorcum & lare."
[002200 (119)],"    On sumne sæl he afedde fif þusend manna, butan wifum & cildum, & hi wel gereordode, mid fif berenum hlafum & twam lytlum fixum, & þær wæron to lafe twelf wilian fulle."
[002300 (123)],"    On oðrum sæle he afedde feower ðusend manna mid seofon hlafum & feawum fixum, & hi læfdon þæs metes seofon spyrtan fulle, & þa wifmenn næron mid heora winclum getealde."
[002400 (127)],    Ðyllice wundra wurðiað hine.
[002500 (128)],"    On Lenctenes anginne we eac swylce wyrðiað mid urum lofsangum hu se leofa Hælend on ðam westene fæste feowertig daga tosomne & hu he hine ðær costnode se hetola deofol, ac he wearð oferswiðed þurh þone soðan Hælend."
[002600 (133)],"    Eft we wurðiað on ufeweardan Lenctene on halgum rædingum þæs Hælendes ðrowunge, hu he us alysde of þam laðan ðeowte, & fram ðæs deofles anwealde mid his agenum deaðe, on rode ahangen for urum synnum, unsynnig him sylf, gefæstnod mid feower nægelum & mid spere gewundod on his swiðran sidan syþþan he gewiten wæs, & hu he wæs bebyrged on ðam ylcan dæge & us swa alysde mid his agenum deaðe."
[002700 (142)],"    He wearð þa bebyrged on ðam ylcan dæge, & he aras of deaðe on ðam þriddan dæge, mid ðam ylcan lichaman ðe he ær on ðrowode to ecum ðingum awend, mid undeadlicnysse, gewunnenum sige of þam wælhreowan deofle, & he him of anam his agen handgeweorc, Adam & Euan, & eall þæt he wolde of heora cynne þe him gecweme wæron."
[002800 (150)],"    And we wurðiað þa tid wurðlice mid sangum seofon niht on an, swylce hit an dæg sy, for ðære micclan mærðe manncynnes alysednysse."
[002900 (153)],"    On ðam feowerteogeðan dæge þæs ðe he of deaðe aras he astah to heofonum to his halgan Fæder, ætforan his apostolum, ðe him folgodon on life, mid þære menniscnysse þe he of Marian genam, & mid þam ylcan lichaman þe he of deaðe arærde."
[003000 (158)],"    And we eac wurðiað wurðlice ðone dæg on þære Gangwucan, for ðan þe he geopenode us on ðam foresædan dæge infær to heofonum mid his agenum upstige, gif we hit geearnian wyllað."
[003100 (162)],"    And he sitt nu on heofonum soþlice an Crist æt his Fæder swiðran, & ealra gesceafta gewylt, & cymð eft to demende on ðam micclan dæge eallum manncynne, ælcum be his dædum, & we ealle menn cumað cuce him togeanes of urum deaðe aræred ðurh his drihtenlican mihte, ælc mann ðe ær cucu wæs on his moder innoðe, þæt ure ælc ðær onfo edlean æt Gode, swa god swa yfel, be ðam ðe we geearnodon."
[003200 (171)],"    Eft ðæs embe tyn niht on urum ðeowdome we mærsiað þone dæg mid mærlicum wyrðmynte þe we hatað Pentecosten, on ðam com se Halga Gast of heofonum swegende ofer ða halgan apostolas on fyres gelicnysse, & afylde þæt hus þær þær hi inne sæton, & sealde heora ælcum swa micele mihte þæt hi mihton sprecan mid eallum gereordum þe on eorðan syndon."
[003300 (179)],"    & hi eac gebylde to ðære godspellican bodunge, swa þæt hi unforhte ferdon geond þas woruld, & þa hæðenan gebigdon to þæs Hælendes geleafan, & fela wundra worhton, & gefullodon manncynn."
[003400 (183)],"    Seofon dagas we wurðiað mid urum lofsange on cyrcan þone halgan tocyme þæs Halgan Gastes, for ðære seofonfealdan gife þe he gifð mannum."
[003500 (186)],"    He todælð his gifa on geleaffullum mannum be ðam ðe he sylf wyle, for ðan ðe he soð God is."
[003600 (188)],"    On ðære Pentecosten wucan we wurðiað þa tid, & on ðam Sunnandæge ðe syððan bið þæræfter we heriað mid lofsangum þa halgan þrynnysse mid soðum geleafan, & we belucað swa mid urum lofsangum þone halgan geleafan þe we habbað to Gode, for þan ðe we gelyfað on þone lyfigendan God, on ða halgan ðrynnysse þe heofonas gewylt & ealle gesceafta, an ælmihtig Scyppend."
[003700 (197)],"    We secgað nu be ðam soðan Gode þe ealle ðing gesceop, se ðe ana is God, þæt he is wunigende, swa swa ða witegan secgað, æfre on ðrim hadum, butan anginne & ende."
[003800 (201)],"    Se ælmihtiga Fæder nis of nanum oðrum; se gestrynde ænne Sunu of him anum acennedne, & se wæs æfre wunigende ær anginne mid him on his halgum bosme, & ðurh hine he gesceop ealle þa gesceafta þe gesceapene syndon, for ðan ðe he is se wisdom of þam wisan Fæder, & seo micele miht of ðam mihtigan Fæder, ðurh ðone þe he gedihte ðone deopan cræft, & he ealle þing geliffæste þurh ðone lyfigendan Gast, se ðe is witodlice heora Willa & Lufu, him bam gemæne on anre Godcundnysse, & on anum mægenðrymme anes gecyndes."
[003900 (213)],"    He nis na acenned, ac he cymð of him bam swa swa lufu & willa, for ðan þe hi wyllað an, se Fæder & se Suna & se foresæda Halga Gast."
[004000 (216)],"    Hi synd þry on namum on ðrynnysse wunigende, ac seo an Godcundnyss þe him eallum is gemæne nele geþafian þæt hi þry godas syndon, ac an ælmihtig God on soðre annysse."
[004100 (220)],"    Nu is se Fæder Fæder & se Suna Sunu, & heora begra Willa, þæt is witodlice seo Lufu heora micclan mægenþrymmes, æfre swa wunigende, þæt heora nan nis læssa ne lator þonne oðer, for ðan ðe seo Godcundnyss ne gæð næfre on twa, ne heo nateshwon ne underfehð nane lytlunge."
[004200 (226)],"    Se Sunu ana is soðlice acenned ærest of þam Fæder buton ælcere meder, & eft of Marian butan eorðlicum Fæder, þæt he us alysde & us lif forgeafe on his heofenlican wuldre mid his halgum englum."
[004300 (231)],"    Ðæs we him ðanciað on urum þeowdome, & his halgan Fæder þe hine asende to us, þam is an wyrðmynt mid þam Halgan Gaste on ealra worulda woruld; we cweðað, Amen."
