id,text
[000100 (1)],"    Lucas se godspellere, þe wæs læce on life, and he manega gehælde fram mislicum coðum mid his læcecræfte, ac he gelacnode swiðor manegra manna sawla mid his lare on worulde, he awrat be ðam Hælende þæt he her on life on sumere tide þus sæde on his godspelle to his halgum apostolum, and swa þurh hy to us:Estote ergo misericordes, et reliqua: Beoð mildheorte eornostlice, eall swa eower Fæder is; ne deme ge nateshwon, and ge ne beoð gedemede."
[000200 (11)],"    Ne fordeme ge, and ge ne beoð fordemede; forgifað oðrum mannum, and eow bið forgifen."
[000300 (13)],"    Dælað and doð god, and eow bið god forgifen."
[000400 (14)],"    Hy forgifað eft into eowrum bosme swiðe god gemet þam þe ge nu dælað, and gecrammod gemet, and swiðe <gehrysed>, and oferflowende, eow to edleane."
[000500 (18)],    On ðam gemete þe ge ametað eow bið eft ameten.
[000600 (18)],"    He sæde eac soðlice hym þis bigspell þus: Hu mæg la se blinda lædan þone blindan, and hu ne feallað hy begen on sumne blindne seað?"
[000700 (22)],    Ne bið na se leorningcniht furðor þonne his lareow; ælc þæra bið fulfremed þe bið swa swa his lareow.
[000800 (24)],"    Hu miht þu la geseon þæt mot to gewissan on ðines broðor eagan, and þone beam ne gesihst þe is soðlice on ðinum <eagan>, and hu miht þu secgan to þinum breðer þus: geðafa, min broðor, þæt ic þæt mot <ateo> of ðinum eagan nu, and þu nelt geseon þe sylf þone beam þe bið on ðinum eagan?"
[000900 (31)],"    Ac ateoh, þu hiwere, ærest þone beam ut of ðinum eagan, and þu locast þonne þæt þu of ðines broþor eagan þæt mot ut ateo."
[001000 (34)],"    Her syndon syllice word samlæredum mannum; nu wylle we eow geopenian þæt andgit þærto, and eow swutelicor sæcgan heora getacnunge."
[001100 (37)],"    Se Hælend us bebead on þisum halgan godspelle, Beoð mildheorte eornostlice, eal swa eower Fæder is."
[001200 (39)],"    Her ge magon gehyran þæs Hælendes godnysse, þonne he cwæð swa be us, þæt we swylcne Fæder us habban moton, þone heofenlican God, gif we mildheorte beoð, for ðan þe he is mildheort, swa þæt he læt scinan his sunnan gelice ofer þa godan men and ofer ða yfelan, and forgifð renscuras rihtwisum and unrihtwisum, and <eorðlice> wæstmas eallum to fodan, þam þe hine lufiað and þam þe hine hatigað."
[001300 (48)],"    Se hatað his Scyppend, se ðe forsihð his hæse, and nele mid weorcum his word gefyllan, ac swaðeah hine afet se heofonlica Fæder, þæt he on sumne sæl gecyrre to Gode, oððe he beo rihtlice þam reðan deofle on his ænde betæht, gif he ær ne gecyrð."
[001400 (54)],"    He het us beon mildheorte oðrum mannum symble, mid ealre godnysse, swa swa God sylf is; ac se ne bið na mildheort þe <oðre> men geswencð, and hefige byrðene him on bæc behypð, unforwandodlice, mid wælreownysse æfre, and þa læssan berypð swiðe unrihtlice, and wyle swaþeah habban him sylfum softnysse, and nyle geðencan hu he geswencð þa earman."
[001500 (62)],"    Ne sceolde he næfre softnysse brucan, se ðe ne mæg geþafian his underþeoddum mannum þæt hy <lisse> habban on heora lifes geswincum, þonne he eaðe mihte him liðian foroft, þæt he him sylf hæfde sume lisse his sawle."
[001600 (67)],"    God lufað þa liðnysse, þæt man lissige oðrum on hefegum geswincum þe men habbað on gewunan, on mislicum geldum and on manegum gesetnyssum, and he ða <mannhatan> swiðe micclum onscunað, and þa mildheortan to his mildse becumað."
[001700 (72)],"    Be Godes mildheortnysse cwæð se witega þus:Misericordiam et iudicium cantabo tibi, Domine: Ic singe þe, Drihten, soðe mildheortnysse, and swiðe rihtne dom þe ðu gedemest mannum; for ðan þe he gemildsað mannum her on life, þæt hy gecyrran moton fram heora synnum to him, and he ðam dom gedemeð þe hine dollice forseoð, on ðam toweardan life, þe lyt his nu gymað, for ðan þe nu is se tima on ðam þe he mildsað, and þonne bið se ende, þæt he eallum deme."
[001800 (82)],"    Swiðe mildheort he is þam þe hihtað on hine, ac swiðest þam welwillendum, and þam rihtgeðancedum, þe nellað unrihtlice oðre geswencan, butan for rihtwisre steore and rihtum gesetnyssum."
[001900 (86)],"    Þæt godspell sægeð gyt forð þus be endebyrdnysse: Ne deme ge nateshwon, and ge ne beoð gedemede."
[002000 (88)],"    Ne forbead he mid ealle ælcne dom þam witan, þam þe deman sceal, ac ða dyrstignysse, þæt man ofaxxie ærest symble þæt riht."
[002100 (91)],"    Sume þing synd nu digle, þe God sylf demeþ eft, and sume þing synd opene, be ðam man deman sceal, and man ne sceal mid gewille bewerian þone scyldigan, ne eft mid nanum wo þone unscyldigan fordon, ne for nanum sceatte þæt soðe awægan, ne for nanum ege þæt unriht drifan, ac mid mildheortnysse þa men gerihtlæcan, swa swa heræfter sægð on ðisum godspelle: Ne fordeme ge nænne, and ge ne beoð fordemede."
[002200 (100)],"    Iacob se rihtwisa awrat on his pistole, þam men bið dom geset butan mildheortnysse eft, se ðe nu oðrum demeð butan mildheortnysse."
[002300 (103)],"    Forgifað oðrum mannum, and eow bið forgifen."
[002400 (104)],"    God hat us forgifan ure teonan mannum, þæt he us forgife ure synna þurh þæt."
[002500 (106)],"    Dælað and doð god, and eow bið god forgifen."
[002600 (107)],"    Se ðe dæleð for Gode, God geeacnað his þing, and him eft be hundfealdum his ælmessan forgylt."
[002700 (109)],"    Hy forgyfað eft into eowrum bosme swiðe god gemet, þam þe ge nu dælað, and gecrammod gemet, and swiðe gehrisod, and oferflowende, eow to edleane."
[002800 (113)],"    He mænde þa þearfan, þe man nu deð god, þæt hy sceolon ageldan us eft þæt gemet; ac God sylf agylt for hyg swiðe glædlice us eall þæt we him nu doð for his naman to gode, swa þæt ure gemet bið swiðe wel getreden, and on ælce healfe oferflewð þonne."
[002900 (119)],    On ðam gemete þe ge ametað <eow> bið eft ameten.
[003000 (120)],"    Þis mæg beon gecweden be eallum urum dædum, ge worda ge weorca, þæt God witodlice ælcum men gylt eft be his agenum dædum."
[003100 (123)],"    He sæde eac soþlice hym þis bigspell þus: Hu mæg la se blinda lædan þone blindan, and hu ne feallað hy begen on sumne blindne seað?"
[003200 (126)],    Bispell getacnað on bocum gelome oðer þing on wordum and oðer on getacnungum.
[003300 (128)],"    Nu ne mæg nan lareow, butan he ða lare hæbbe, þa læwedan men gerihtlæcan to Godes rihtwisnysse, ne se leahterfulla man ne mæg leahtras forbeodan, ne ðam dysigan styran, buton he styre ærest his agenum unðeawum fram eallum gedwyldum, and gode bysne sylle symble þam læwedum."
[003400 (134)],    Ne bið na se leorningcniht furðor þonne his lareow; ælc þæra bið fulfremed þe bið swa swa his lareaw.
[003500 (136)],"    Crist sylf is se lareaw, and he sealde us bysne, þæt we sceolan mildsian, swa swa he mildsað us; and we ne magon beon butan ehtnysse her, þe ma þe he sylf wæs, ac we sceolan forberan fela for his naman, swa swa he gebysnode us."
[003600 (141)],"    Mænig leorningcild leornode foroft þæt he mare cuðe on micclum andgyte þonne his agen lareow, þe hine lærde æt fruman, and forðig is se Hælend her gecweden lareow, þæt we beon fulfremede, gif we him folgiað."
[003700 (146)],"    Hu miht þu la geseon þæt mot to gewissan on þines broðor eagan, and ðone beam ne gesihst þe is soðlice on ðinum eagan, and hu miht þu secgan to ðinum breðer þus: geðafa, min broðor, þæt ic þæt mot ateo of ðinum eagan nu, and þu nelt geseon þe sylf þone beam þe bið on ðinum eagan?"
[003800 (153)],"    Ne mæg se langa beam licgan on þinum eagan, ac se beam getacnað þa teonfullan hatunge, þæt þu hatige þone man mid hetelum mode, and þæt mot getacnað þæs mannes yrsunge; þonne ne miht þu na þæt mot ut ateon of ðæs mannes eagan, buton þu ærest awurpe þa hatunge þe fram, þe is heafodleahter, and ðu syððan swa miht þæs mannes yrre gestyran, and gif ðu hine hatast, ne miht þu him styran."
[003900 (162)],"    Be ðam ylcan andgyte he cwæð on oðre stowe,Liquantes culicem et glutientes camelum: Hy ahlyttriað þone stut of heora liðe mid seohhann, and hy ealne forswelgað þone olfend gehalne."
[004000 (166)],"    Þæt is, þæt hy tælað mid teonfullum mode and mid modignysse, þe is gylta mæst, þa lytlan gyltas, swylce hy hluttrion þone stut, and nellað þa micclan synna on hym sylfum gebetan, ac wyllað mid hospe huxlice tælan oðra manna misdæda, þonne hy maran sylfe habbað."
[004100 (172)],"    Ac ateoh, þu hywere, ærest þone beam ut of þinum eagan, and ðu locast þonne þæt þu of ðines broðor eagan þæt mot ut ateo."
[004200 (175)],"    Hiwere bið se mann þe hogað ymbe þæt þæt he oðerne gerihtlæce ær hine sylfne, swylce he leahtras onscunige, and bið him sylf leahterfull; ac Crist us gewissode, þe ne wandode nan þing, het us ærest adon ure dyrnan unðeawas and þa yfelan hatunge fram ure heortan aweg, and mid hluttrum mode syððan gerihtlæcan þa eaðelican gyltas on oðrum mannum swa."
[004300 (183)],"    Þa men sceolon styran þe to styrene agon, þæt syndon þa witan, þe ðone wisdom habbað and fram Gode þone anweald þæt hy oðrum styron, swaþeah mid liðnysse and mid lufe symble, and hy heora agene unþeawas ne forgytan, þæt God sy gehered on his halgum þegenum."
[004400 (189)],"    We willað eow secgan sume bysne be ðysum, hu se Hælend sylf her on life dyde: He becom to ðam munte þe men hatað Oliueti wið ða burh Hierusalem, on Iudea lande; þa eode he on ærnemergen into ðam temple, and eall þæt folc sona in ðrang him to, and he ða sittende him sylf hy lærde georne, swa swa his gewuna wæs; and hit þa gelamp swa þæt þa Sunderhalgan and þa sylfan boceras gebrohton an wif swa into ðam temple, and heo wæs befangen on fulum forligre, and leton hy standan on his gesihðe, and cwædon, þu leof lareow, þis wif wæs nu gelæht on openum forligre, and on Moyses lage he bebead witodlice þæt man mid stanum oftorfode swa forscyldegodne wifman; hwæt sægest þu us nu be swylcere dæde?"
[004500 (206)],"    Þis hy sædon to him þæt hy his fandodon, þæt hy mihton wyrcan sume wrohte be him, gif he þurh his liþnysse heora <lage> tobræce, gif he ðam forlegenan wife lif þa getæcan wolde, oððe he wurde wælreow on heora gewitnysse, gif he oftorfian hete þæt wif þa mid stanum."
[004600 (212)],"    He ða beah adun, and awrat mid his fingre swa on ðære eorðan, and hy acsodon þa gyt."
[004700 (214)],"    Þa sæt se Hælend upp and sæde hym þus to: Swa hwylc eower swa næfð nane synne on him, awyrpe se ærest ænne stan on hy; and he sylf þa eft on þære eorðan awrat."
[004800 (218)],"    Hwæt þa, ða heafodmen, þa hy þis gehyrdon, eodon hym ealle ut endemes hire fram, and þæt wif stod ana ætforan þam Hælende."
[004900 (221)],"    He sæt þa eft up and sæde to ðam wife, Hwær syndon nu, la wif, <þa> þe ðe wregdon swa swiðe; ne fordemde heora nan þe to deaðe for ðam?"
[005000 (224)],"    Þæt wif him andwyrde, mid afyrhtum mode, Na, leofa Drihten, ne fordemde heora nan me."
[005100 (226)],"    Se Hælend hire cwæð to, Ne ic ðe ne fordeme; gang þu nu aweg, and þu heonan forð ne synga."
[005200 (228)],"    On ða wisan he forgeaf þone gylt þam wife, þæt heo syððan sceolde wið swylc þing hy gehealdan, for ðan þe ælc man bið, þe geandet his synna, and þæt ylce eft deð his Drihtne on teonan, þam hunde gelic, þe geet his spiweðan, and ðam swine gelic, þe hit besylað eft æfter his þweale, and bið his ende wyrse þonne his angin wære."
[005300 (235)],"    Gewissige us se Hælend to his willan æfre, þam is wuldor and lof a to weorulde, AMEN."
