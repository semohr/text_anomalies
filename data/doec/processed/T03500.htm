id,text
[000100 (1)],"    On ðære tide iu hit getimode swa, þa ða se Hælend wæs her on life mid mannum, þæt he stod mid ðam folce swa wið ænne fixnoð, þæt wæs an brad mere Genesareð gehaten, and he geseah twa scipu standan wið ðone mere, and þæt folc efste eall swiðe wið his weard, and woldon æt him gehyran his halgan lare, and ða fisceras mid ðam þe ficsodon on ðam mere eodon of ðam wætere and swyledon heora net."
[000200 (10)],"    Petrus wæs þa fiscere, þe is apostol nu; þa stod his scip þærwið, on ðam astah se Hælend, and het hine ascufan þæt scip hwon fram lande, and sæt þa on ðam scipe gehende þam lande, and he lærde þæt folc þe on ðam lande stod, swa swa his gewuna wæs þæt he wissode mancynne."
[000300 (16)],"    Þa æfter þære lare, he het alætan ut þone halgan Petrum his scip on ðære dypan, and het hy aweorpan heora net on fixnoðe."
[000400 (19)],"    Him andwyrde Petrus, Eala leof lareow, ealle niht we swuncon, on idel wacigende, and we naht ne gefengon; ac ic for ðinum worde þæt net nu awurpe; and hy hit wurpon þa ut."
[000500 (23)],"    Þa sloh þæt net swa full sona þæra fisca þæt hit hwæthwega bærst; ac hy bicnodon sona heora geferan on ðam oðrum scipe, þæt hy hraðe comon hym to fultumigenne."
[000600 (27)],"    Hy comon þa sona, and þa scipu buta mid fixum afyldon, þæt hy fornean dufan."
[000700 (29)],"    Þa ða Petrus geseah swylcne fixnoð mid him, þa feoll he sona to ðæs Hælendes cneowum, and cwæð mid ege eadmodlice him to, Gewit fram me, Drihten; ic eom synful man."
[000800 (33)],"    He wæs swiðe afyrht, and his geferan ealle, and Iacob, and Iohannes, Zebedees suna, wæron eac afyrhte for ðam fiscnoðe swiðe."
[000900 (36)],    Þa cwæð se Hælend þus to þam halgan Petre: Ne ondræd þu ðe nan ðing for ðissere dæde.
[001000 (38)],"    Þu fehst men heonan forð, swa swa þu fixas fenge."
[001100 (39)],"    Hy tugon þa to lande heora scipa gehladene, and hy ealle þing forleton, and folgodon swa Criste."
[001200 (41)],"    Se fiscnoð þe we embe sprecað wæs swiðe fæger and myrige on Iudea lande, Galileiscre scire, and swiðe mycel mere, manegra mila lang, þreo mile on bræde, mid ferscum wætere."
[001300 (45)],"    Þæt wæter flewð eall of ðære miclan ea þe men hatað Iordanen into ðam mere, þær is myrige fiscnoð, and men hit heton sæ, for ðære micelnysse þæs micclan flodes."
[001400 (49)],"    Wið ðone mere stod se Hælend mid ðam folce þa, and þæt folc genealæhte, his lare to gehyrenne, for ðan þe ealle þeoda nu yrnað him to, þurh soðne geleafan, his lare secende."
[001500 (53)],"    Þa twa scipu getacniað, þe he geseah þær standan, þa men þe gelyfdon on Iudea lande on þone halgan Hælend, and þæt hæðene folc þe of eallum <landum> gelyfdon on hine."
[001600 (57)],"    Of ægðrum folce God wat his gecorenan, and of ægðrum mennisce he manega gebringð of ðam deopum yðum þissere worlde to staþolfæstnysse þæs toweardan lifes; for ðan þe þæt flod getacnað þe hy on fixodon þas andweardan woruld þe we on wuniað, and se strand getacnað þa staðolfæstnysse þæs toweardan lifes, to ðam us gelæt Crist, gif we his lare folgiað on ures lifes þeawum."
[001700 (66)],"    Þa fisceras þe eodon up of ðam ficsnoðe and heora net swyledon, þæt syndon þa lareowas þe us læran sceolon, þæt we gelyfon on God, and us fram nytennysse mid heora nette ateon to ðam halgan Hælende, þe us habban wyle to þære stoðolfæstnysse þære stæþþian worulde."
[001800 (72)],"    Þa fisceras swyledon heora net on ðam wætere, for ðan þe ða lareowas hwilon us læran sceolon, and on sumne sæl heora sylfes gyman."
[001900 (75)],"    Petrus wæs ða fiscere, þe is apostol nu; þa stod his scip þærwið."
[002000 (76)],"    On ðam astah se Hælend, and het hine ascufan þæt scip hwon fram lande, and sæt ða on ðam scipe gehende þam lande, and he lærde þæt folc þe on ðam lande stod, swa swa his gewuna wæs þæt he wissode mancynne."
[002100 (81)],"    Petrus scip getacnode, þe ðær stod gehende, þæt Iudeisce folc þe gewændon to Criste and on hine gelyfdon, þeah þe hy sume noldon, on ðam wæs þæt anginn ealre gelaðunge."
[002200 (85)],"    Þæt oðer scip getacnode eall þæt hæðene folc of eallum mancynne þe mid geleafan oncnawað þone leofan Hælend, and þæt is seo gelaðung <þe> <is> <gecweden> <Ecclesia>."
[002300 (89)],"    Þæt Iudeisce folc wæs gehaten Sinagoga, þæt is gegaderung on Engliscere spræce."
[002400 (91)],"    Of Petrus scipe he lærde þæt folc on ðam lande, and us becom seo lar of Iudea lande, þurh þa halgan apostolas, þe ða hæðenan lærdon, and men to geleafan of ælcum lande gebigdon, and cyrican arærdon to Godes gesetnyssum on his halgum þeowdome, swa swa hit man healt gyt on ðam godum folcum, þe Godes willan cepað; ac we healdað wace, her on Engla þeode, Godes gesetnyssa, þe he gesette to steore, and þam eallum to lare þe hine lufiað."
[002500 (101)],"    We wyrcað us sylfe eallniwe gesetnyssa of ðam þe God sylf tæhte, ongean his gesetnyssum, and ealra þæra witena þe wæron beforan us, ongean hy ealle we gað mid ure anwilnysse; ac se weg sceal beon swiðe earfoðe us, þæt we hy fortredon mid teonfullum þeawum, and God sylfne forseon, swa swa we to swiðe doð."
[002600 (108)],"    Þa æfter þære lare, he het alætan ut þone halgan Petrum his scip on ðære dypan, and het hy awurpan heora net on fiscnoðe."
[002700 (111)],"    Wið þæt land he lærde, <and> hy leton uttor syððan, for ðan þe he sylf lærde on Iudea lande, and his lar becom syððan to gehwylcum landum, swa swa hit fullcuð is, on Cristendome wide."
[002800 (115)],"    Him andwyrde Petrus, eala leof lareow, ealle niht we swuncon, on idel wacigende, and we naht ne gefengon; ac ic for ðinum worde þæt net nu awurpe; and hy hit awurpon þa ut."
[002900 (119)],"    Se sealmwyrhta cwæð, þus singende be Gode:Nisi Dominus edificauerit domum, in uanum laborant qui ædificant eam: Buton Drihten <sylf> þæt hus getimbrige, on idel hy swincað, þa ðe hit wyrcað."
[003000 (123)],"    Butan God sylf onlihte þara manna heortan þe his lare gehyrað mid his halgan gife, on idel swincð se lareow mid his lare wiðutan."
[003100 (126)],    Þa sloh þæt net swa ful sona þæra fixa þæt hit hwæthwega bærst.
[003200 (127)],    And nu bið eac swa.
[003300 (128)],"    Swa fela manna gebugað mid ðam gecorenum to Cristes geleafan on his Gelaðunge, þæt hy sume yfele eft ut abrecað, and hy on gedwyldum adreogað heora lif, swa swa þa Engliscan men doð þe to ðam Deniscum gebugað, and mearciað hy deofle to his mannrædene, and his weorc wyrcað, hym sylfum to forwyrde, and heora agene leode belæwað to deaðe."
[003400 (136)],"    Hwæt, bið æfre wyrse ænig þing on worlde þonne swylc dæd is ongean his agene Drihten, and hine sylfne besence on ðam ecum suslum, ælfremed fram Gode, and fram eallum his halgum?"
[003500 (140)],"    Swa dydon eac hwilon sume þa Cristenan on anginne Cristendomes: þa ða man acwealde þa halgan martiras huxlice mid witum, for Cristes geleafan, þa cyddon wel fela heora ungetrywðæ, and wiðsocon Criste, and hine forleton, þæt hy libban moston, ac heora lif wæs syððan wyrse þonne deað."
[003600 (147)],"    Tuwa het se Hælend her on ðissum life mid nette fixian, and hy fengon sona heora net full fixa, for micelre getacnunge: æne ær his þrowunge, be ðam þe we nu secgað, and oðre siðe eft, æfter his æriste."
[003700 (152)],"    Nu bærst heora net on ðisum fixnoðe, for ðære getacnunge þe we ær sædon, and þes fixnoð getacnað þa halgan Gelaðunge, þæt is eall Cristen folc þe on God nu gelyfað, on ðam syndon ægðer ge yfele ge gode, and hy sume misfarað, swa swa we sædon ær."
[003800 (158)],"    Æt ðam oðrum cyrre, æfter his þrowunge, he het awurpan þæt net on ða swiðran healfe, and hy manega fixas <and> swiðe micele gefengon, and heora net ne bærst for ðære getacnunge, for ðan þe se fixnoð æfter his æriste getacnode soðlice þa gesæligan Cristenan, þe to Godes rice þurh Godes sylfes fultum eadige becumað to ðam ecan life, þanan heora nan ne mæg syððan ut aberstan; and seo swiðre hand getacnode þa gecorenan halgan, and for ðam hy awurpon þæt net on ða swiðran hand."
[003900 (169)],    Þis godspell ne sægð na þe we nu secgað eow on hwæðre healfe he hete hy awurpan þæt net; ac seo wynstre hand swaþeah getacnað þa yfelan.
[004000 (172)],"    Ne wen þu na forðig þæt þin wynstre yfel beo, for ðan þe Godes lar and lareowas us secgað þæt se rihtwisa man næfð nænne wynstran, ac buta his handa him beoð for swiðran."
[004100 (176)],"    Þis godspell us sægð her þæt hy sona gebicnodon heora geferan on ðam oðran scipe, þæt hy hraðe comon hym to fultumigenne."
[004200 (179)],"    Þæt oðer scip getacnað, swa swa we ær sædon, þæt hæðene folc on fyrlenum landum þe on Crist gelyfað on Cristendome wide, for ðan þe se Hælend ne afunde nateshwon on Iudea lande swa fela gelyfedra manna swa swa he habban wolde to ðam heofonlican life."
[004300 (185)],"    Þa geceas he us of eallum leodscipum, and he swa gefylð þæt fulle getel þe he habban wyle to his ecan wuldre."
[004400 (188)],"    Hy comon þa sona, and þa scipu butu mid fixum afyldon, þæt hy fornean dufon."
[004500 (190)],"    Þa scipu he gefylð forð oð Domesdæg, and þeah þe hy frecednysse and fela costnunga þolion on þissere worulde, hy ne wurðað swaþeah nateshwon besencte, for ðan þe Crist sylf mæg his halgan gehealdan, and heora gehelpan æfre."
[004600 (195)],"    Þa þa Petrus geseah swylcne fixnoð mid hym, þa feol he sona to þæs Hælendes cneowum, and cwæð mid ege eadmodlice him to, Gewit fram me, Drihten; ic eom synfull man."
[004700 (199)],"    Nolde se Hælend for his bene swaþeah hym fram gewitan, ac wunode mid hym, oððæt hy to lande gelændon mid ealle, for ðan þe ða lareowas þe Godes folc lærað, bisceopas and mæssepreostas, ne moton forlætan þa halgan Godes wican þe God hym betæhte for nanre costnunge, for ðan þe Crist hy ahret, gif hy for his lufan ne forlætað his heorde."
[004800 (207)],"    He wæs swiðe afyrht, and his geferan ealle, and Iacob, and Iohannes, Zebedees suna, wæron eac afyrhte for þam fixnoðe swiðe."
[004900 (210)],    Iacob and Iohannes wæron gebroðra.
[005000 (211)],"    And heora fæder wæs gehaten Zebedeus, and heora modor wæs Cristes moddrige, swa swa bec secgað be heora gebyrdum."
[005100 (214)],    Þa cwæð se Hælend þus to ðam halgan Petre: Ne ondræd þu ðe nan þing for ðissere dæde.
[005200 (216)],"    Þu fehst men heonan forð, swa swa þu fixas fenge."
[005300 (217)],"    Se Hælend gefrefrode swiðe fægere Petrum, for ðan þe he wel wyle eallum welwillendum, and sæde þæt he sceolde syððan men gefon; nu dyde he eac swa be his Drihtnes wordum, þæt he manega menn mid his lare gefeng, and mid wundorlicum tacnum þe he geworhte on life, swa swa he ær gefeng fixas mid his nettum; and we gyt habbað his halgan lare mid us on Cristenum bocum, us sylfum to beterunge."
[005400 (226)],"    Hy tugon þa to lande heora scipa gehladene, and hy ealle þing forleton, and folgodon swa Criste."
[005500 (228)],"    Crist geceas fisceras him sylfum to folgerum, ungelærede men, and hy forleton ealle þing, his lare folgiende, and him her on life, and hy syððan wurdon swa swiðe gelærede þæt eall se Cristendom on Cristes gelaðunge wearð þurh hy ahræred mid þæs Hælendes fultume; þam is wuldor and wurðmynt a to worolde, AMEN."
