id,text
[000100 (1)],"    We habbað nu gesæd, swa we sceortlicost mihton, on þam ærran cwyde, hu se ælmihtiga God his agen folc ahredde fram Faraoes þeowte, and hu hi siðodon ofer ða Readan Sæ, and hu he hi afedde feowertig geara mid heofonlicum mete, and þær nan man næs on eallum þam fyrste furðon geuntrumod, ne heora reaf næs tobrocen binnon þam fyrste."
[000200 (9)],    Nu wylle we git secgan sum ðing be ðam folce.
[000300 (10)],"    Syx hund þusend manna, swa swa Moyses awrat, wæron on þære fyrde, wigendra manna, buton þam ceorlfolce, and cildum and wifum, and God hi ealle afedde swyðe eaðelice, swa þæt him ælce dæg com edniwe mete to mid þam upplicum deawe æt heora geteldum, swa hwær swa hi wicodon, and se wæs on swæcce ælces cynnes werednysse þæs þe þam menn gelyste."
[000400 (18)],"    Ðæt is swutellice to secgenne þæt se mete awende, on þæs mannes muðe þe þone mete æt, to þæs metes swæcce ðe him sylfum gelicode, swa hu swa he wolde habban to gereorde."
[000500 (22)],"    And of heardum stane him arn wæteres stream him eallum genoh, and eac heora orue, for þan ðe se ælmihtiga God, þeah ðe he eaðe mihte, nolde him win sendan on þam westene þa, ne furðan ealu, flowende of ðam stane."
[000600 (27)],"    God sylf com ða sume dæg him to on anum mycclum munte þe menn hatað Sinai, swa þæt eall þæt folc mihte geseon swyðe mycel fyr ofer ealne þone munt mid egeslicum lige, for þan ðe God sylf com mid ðam fyre ðyder, and mid bymena dreame, and mid micclum þunore."
[000700 (33)],"    He gesette þa æ eallum þam folce, þæt synd rihte lagu, hu men lybban sceoldon, and ænne God wurðian æfre mid geleafan, for þan ðe nan god nys þe ænige godcundnysse hæbbe buton se ana þe ealle þing gesceop."
[000800 (33)],"    He worhte feala wundra on ðam westene þa, ac þæt folc wæs wiðerræde witodlice to oft, and to swyðe gegremedon þone soðan God."
[000900 (41)],"    Moyses wunode on þam munte mid Gode feowertig daga on an, and þæt folc þa hwile worhton him god of golde agotenne, and him lac offrodon, and swyðe þæs fægnodon on heora gebeorscype, and begunnon to plegenne ætforan þam gode þe hi of golde geworhton."
[001000 (47)],"    Ða cwæð God to Moyse on þam munte Sinai, Astih adune hraðe of ðysum steapum munte; þis folc hæfð gesyngod, and hi sylfe worhton him agotenne god of golde nu iu, and him lac offriað, and to him gebiddað."
[001100 (52)],"    Moyses þa astah of þam sticolan munte, and com to ðam folce ætforan þam gode, and cwæð to him eallum mid <anrædum> mode, gif her æni man sy of eallum þysum folce þe on God gelyfe, gange se to me."
[001200 (57)],"    Hwæt þa sona eode eall seo mægð him to of Leuies cynne, and he cwæð him þa to, Gað nu hraðe ealle unforhte mid wæpnum þurh ealle þas fyrde fram ende oð oðrum, and ofsleað ealle tomiddes þam folce þa ðe ge gemetað for þyssere mandæde."
[001300 (63)],"    Ða eode seo mægð be Moyses hæse þurh ealne þone here æfre ofsleande, and hi ofslogon on þam dæge þreo and twentig þusenda, and Moyses tobræc and tobrytte þone god eall to duste þa, and þæt gedwyld alede."
[001400 (68)],"    Eft æfter þysum hi begunnon ceorian mid mycelre murcnunge ongean God Ælmihtigne, for heora geswince þe hi swuncon on þære fare; ac Gode ne licode na heora geleafleast, ne heora ceorung, ac asende him to fyr of heofonum, and forbærnde sona sumne dæl þæs werodes for heora wodnysse."
[001500 (75)],"    Ða clypodon hi ealle endemes to Moysen, and Moyses gebæd þone ælmihtigan God for ðam dyrstigan folce, and þæt fyr wearð adwæsced."
[001600 (78)],"    Ðas race we secgað eow nu to rihtinge, þæt nan mann ne sceole ceorian ongean God mid dyrstigum anginne, ne his Drihten gremian, se þe æfre wyle wel þam ðe hit geearniað, and he ða gefrefrað þe his fultumes biddað."
[001700 (83)],"    Hi ongunnon eft ceorian and swyðe murcnian, æfter flæscmettum swyðe oflyste, and sædon him betwynan, Hwa sylð us flæscmete?"
[001800 (86)],"    Witodlice we wæron wel on Egipta lande on fisce and on fugele, and on feala estmettum; nu we naht ne geseoð buton þysne ænne mete."
[001900 (89)],"    Ða wearð Moyses micclum astyred, ac God him cwæð to þæt him cuman sceolde, eallum þam folce, na to anum dæge, ac to anum monðe, flæscmættas genoge, oððæt him wlatode þære gewilnunge."
[002000 (94)],"    God sende him ða sona, mid swyðlicum winde, micel fleogende fugelcyn feorran ofer sæ; þa flugon endemes into þære fyrde, swa þæt ælc man gefeng on eallum þam folce swa micel swa he wolde and he gewyldan mihte; and æton swa swyðe of þære sande ealle."
[002100 (100)],"    Ne ateorode him se mete ðe hi swa micclum gewilnodon, ac þæt flæsc cleofode þa gyt on heora toðum, and þa ða hi fulle wæron, þa feollon hi deade, feala þæs folces, for þan <þe> hi fandodon Godes."
[002200 (104)],"    Hwi woldon hi gremian God swa unðearfes, þæt hi mid ceorunge forsawon þone mete þe him ælce dæg edniwe becom, and woldon habban wyrta and þa gewunelican mettas þe hi ær hæfdon æt ham on Egipta <lande>, þa ða hi worhton Pharaoes weallas, and his burga getimbrodon on bysmorlicum þeowte, and man ælcne beswang mid gescyndnysse ða, buton he þæt weallweorc wel ða gefyrþrode."
[002300 (113)],"    And heora hysecild eac man het acwellan of þam twelf mægðum, þa ða hi to mannum comon."
[002400 (115)],"    Nu alysde hi God of ðam laðum þeowte, and heora fynd acwealde, and Pharao þone cyning, þe hi swa geswencte, on þære sæ middan, þæt þær nan man ne becom cucu ða to lande buton Israhela folc, ðe ferdon of ðam lande gangende mid fotum, þurh Godes mihte ealle, ofer ða Readan Sæ, swa swa we rædað on bocum."
[002500 (122)],"    Nu wæron hi oflyste þurh heora unlustas flæsclicra metta, unmægðlice swaþeah, for þam ðe se heofonlica mete hæfde ælcne swæc ælcere werodnysse þe ænig mete hæfð, and wæs eac wurðlicor þonne ða wyrta wæron þe hi æt ham sudon on heora croccum mid flæsce."
[002600 (128)],"    Se heofonlica mete hæfde þa getacnunge ures Hælendes Cristes, þe com of heofonum to us, þe is engla bigleofa and ealra manna lif þe on hine gelyfað, and hine nu lufiað."
[002700 (132)],"    Þone acwealdon syððan þæt ylce Iudeisce cynn, and noldon hine habban heora sawlum to bigleofan; ac we gelyfað on hine, and lif habbað þurh hine, and he is us inmeddre þonne ða estmettas, for þan ðe we æfre habbað ealle þing þurh hine, ge on ðyssere worulde ge on ðære toweardan, and us nanre werednysse ne byð wana mid him, gif we hine ænne habbað on urum geleafan."
[002800 (140)],"    Se ælmihtiga God æfter þysum gespræc to Moyse þam heretogan, and het hine sendan of ðæs folces meniu menn to ðam lande, þær þær hi to sceoldon, and sceawian þæt land, for þan ðe God wolde his agen word gefyllan, and þæt folc gelædan to ðam behatenan lande, swa swa he gefyrn behet þam heahfædere Abrahame."
[002900 (147)],"    Moyses þa genamode of ðam twelf mægðum twelf heafodmenn, and het faran to þam lande, and sceawian þa wæstmas on wuda and on felda, and het <hi> eac bringan him to sceawienne of þæs landes wæstmum, þæt hi witan mihton hwæðer þæt land wære wæstmbære and god."
[003000 (153)],"    Hi ferdon þa sona to ðam foresædan lande, and sceawedon þone eard, and eac swylce brohton sume winbogas mid berion afyllode and oðre ofætan him eallum to sceawienne, and cwædon to Moyse and to ealre þære meniu, Ðæt land we sceawedon þe ðu us to sendest; þær is swyðe god eard, ac he is earfoðe us to begytenne þurh urne fultum swaðeah; þær synd mycele burga and mærlice geweallode, and þær we gesawon eac swylce entas, Enaches cynnes þæs ealdan entes; we synd wið hi geðuhte swylce oðre gærstapan."
[003100 (165)],"    Ða wurdon hi ealle wundorlice astyrode mid mycelre ceorunge, and sædon him betwynan, Uton eft gecyrran to Egipta lande, þæt we on ðam lande ne licgan ofslagene, ne ure wif and cild ne wurðon gehergode."
[003200 (170)],"    Iosue, swaþeah, and se snotera Chaleph, þe þær asende wæron mid þam foresædum ærendracan to sceawigenne þæt land, sædon ða him eallum, Se eard þe we sceawedon is swyðe ænlic and god, and God sylf us gelæt and to ðam earde gebringð."
[003300 (175)],"    Ne beo ge na wiðerræde ongean Godes ræde; eaðelice we magon þæt mancynn ofercuman; ne beo ge na afyrhte, for þan ðe God is mid us."
[003400 (178)],"    Ða wurdon hi ealle wundorlice him grame, and woldon hine oftorfian wodlice mid stanum; ac Godes wuldor ætywde, þæt hi ealle gesawon, and god sylf gespræc sona to Moysen: Hu lange wyle þys folc me to tale habban, and humeta nellað hi me gyt gelyfan on eallum þam wundrum þe ic worhte ætforan him?"
[003500 (185)],"    Ælc þæra manna þe is of ealre þyssere menigu nu þritigwintre, þe ðus <ceorode> soðlice ongean me, ne sceal he becuman to ðam æðelan earde þe eow behaten wæs, buton Iosue ana and his gefera Chaleph."
[003600 (190)],"    Eowre cildra sceolon, ðe nu synd unwittige, habban þone eard þe eow swa mislicað, and eowre lic sceolon licgan bæftan him on ðysum westene for eower unrihtwisnysse."
[003700 (194)],"    Æfter þysum wordum wearð Godes yrre egeslice geswutelod on ðam ærendracan þe þæt land sceawedon, and hit syððan tældon, and ealles þæs folces mod swa mistihton ongean God, swa þæt hi ealle feollon on þæs folces gesyhðe, mid Godes yrre ofslagene, buton se snotera Chaleph, and se æðela Iosue, hi ane twegen leofodon, for þan ðe God cwæð be him þæt hi becuman sceoldon to þam foresædon lande for heora geleafan."
[003800 (203)],"    Ðæt folc þa þæs on merigen macodon hi gearwe, astigon ða endemys up to anre dune, sædon þæt hi woldon siðian to þam earde; ac Moyses him forbead micclum þus cweðende: Ne fare ge, ic eow bidde, swa fuse to þam lande, for þan ðe God nis nu nateshwon mid eow, þylæste ge feallon ætforan eowrum feondum."
[003900 (210)],"    Hi swaþeah ablende mid gebeote ferdon butan Godes dihte mid dyslicum anginne; ac him com togeanes þæt Chananeisce folc, and hi swyðe ofslogon mid swurdes ecge, and on fleame gebrohton <þa> fyrdlafe, þæt hi mihton geseon þæt hi swuncon on ydel, swa swa ælc þæra manna deð þe ongean his Drihten winð."
[004000 (217)],"    Æfter þysum arison eft ongean Moysen þridde healf hund manna mid mycelre ceorunge, þære heafodmenn wæron þus gehatene: Chore and Dathan, Abiron and Hon."
[004100 (221)],"    Hi axodon ða mid graman þa Godes þegnas, Moysen and Aaron, Hwi wylle ge swa mycclum eow sylfe ahebban ofer ðysum folce?"
[004200 (224)],    And þrafodon hi swyðe hwi hi sceoldon habban anweald ofer hi.
[004300 (225)],"    Ða cwæð moyses him to, nimað nu tomerigen eower ælc his storcyllan, þæt ge sterna magon ealle ætforan Gode, and God þonne geswutelað hwæne he gecyst to his þenungum."
[004400 (229)],"    Ða þæs on merigen wolde Moyses gestillan and mid wisdome alecgan heora wodnysse; sende þa to Dathan and to his <geferum>, þæt hi comon him to, and cuðlice to spræcon; ac hi forsawon endemes his hæse, and mid maran wodnysse hine micclum tyrigdon, and þone ælmihtigan God gremedon to swyðe, þe hine gesette him to heretogan."
[004500 (237)],"    Se Chore þa genam, þe we ær foresædon, and ealle his gegadan, Gode to forsewennysse, ælc his recelsfæt ætforan Godes getelde, and ontendon þone stor, swa swa man steran sceal, swylce hi mihton hi sylfe gewyrcan Gode to sacerdon, <buton> he sylf hi gecure, swa swa Aaron wæs, se arwurða bisceop, þone þe God sylf geceas, and gesette him to bisceope on þa ealdan wisan æfter Moyses æ."
[004600 (246)],"    Mid þam þe <hi> ðus dydon mid dyrstigon anginne, þa ætiwde þær sona gesewenlice Godes wuldor, and <God> cwæð to Moysen, Gað him fram hraðe."
[004700 (249)],"    And seo eorðe tobærst under heora fotum, and forswealh Dathan for his dyrstignysse, and þone Abiron, mid eallum heora hiwum, mid wifum and mid cildum, þær þær hi wicodon; and hi swa cuce ferdon fordone to helle, and ælc man fleag aweg, for heora hreame afyrht."
[004800 (255)],"    Ðær com eac swylce fyr færlice fram Gode, and forbærnde þone Chore þær þær he bær þone stor, and þridde healf hund manna mid him forburnon, mid heora recelsfatum, for heora dyrstignysse, þæt hi ongean Godes willan worhton hi to sacerdum, and þone forsawon þe he him geset hæfde."
[004900 (261)],"    On þam æftran dæge þe ðis gedon wæs, ongan eall þæt folc flitan wið moysen, and wið þone aaron þe we ær embe spræcon, mid mycelre ceorunge, sædon <þæt> hi hæfdon godes folc ofslagen, and gremedon hi swyðe, and mid micclum gehlyde macodon þa ceaste, oððæt hi begen flugon binnan godes getelde; and þær æteowde sona gesewenlice godes wuldor, and fyr com fram gode, and forbærnde þæs folces feowertyne þusenda mid færlicum bryne, oððæt aaron eode ut of ðam getelde mid his storcyllan, and stod him tomiddes, gebæd ða for hi, and se grama geswac."
[005000 (274)],"    On ðysum mæg gehyran se ðe hæfð ænig andgyt þæt hit byð swyðe hearmlic þam ðe huxlice tælð bisceopas and sacerdas, þe syndon godes bydelas, and to lareowum gesette to lærenne godes folc, þonne se lareow him segð godes gesetnyssa and his beboda, him sylfum to þearfe, and he þonne forsyhð, and to forsewennysse hæfð ge þone godes bydel ge þa godes beboda, be þam cwæð se hælend to his discipulum:qui uos audit me audit, et qui uos spernit me spernit."
[005100 (284)],"    Ðæt is <on> urum gereorde, se þe eow gehyrð, he gehyrð me þurh ða gehyrsumnysse, and se þe eow forsihð, he forsyhð me."
[005200 (287)],"    Hi forsawon moysen and þone mæron bisceop, aaron his broðor, mid bysmorlicum hospe, ac god sylf gewræc heora forsewennysse, for þan ðe hi god tældon þa ða hi tældon hi."
[005300 (291)],"    Swa deð ælc þæra manna þe his ealdor forsyhð, þe byð godes speligend on gastlicere lare, on þam ealdorscype þe him god geuðe; gif he hine forsyhð, his sawul sceal þrowian þæt ylce wite, buton he hit ær gebete, þe hi ða þrowodon on heora lichaman."
[005400 (297)],"    Hi wæron flæsclice menn, and underfencgon heora wite on ðyssere worulde, æfter moyses æ; we syndon gastlice menn under godes gife nu, and ure sawul sceal, gif we forseoð god, þæt wite underfon on þære toweardan worulde, buton we swa gesælige beon þæt we hit sylfe gebeton ær ure geendunge wið ðone ælmihtigan god."
[005500 (304)],"    Eft on oðrum timan þæt israhela folc, þa ða hi ferdon mid þam foresædan moyse, and becomon to ðam lande þe is gecweden edom, þa begunnon hi to cidenne mid micelre ceorunge ongean þone ælmihtigan god for heora geswince, and ongean moysen, and mid graman cwædon, hwi læddest þu la us of egipta lande, þæt we her swulton on ðysum westene?"
[005600 (312)],"    We nabbað þone hlaf þe us lyste etan, and us nu wlatað wið þysne leohtan mete."
[005700 (314)],"    Ða for þære ceorunge sende him god to byrnende næddran, swa swa us bec secgað, and þa fyrenan næddran þæs folces feala to deaðe geætrodon mid egeslicum geslite."
[005800 (318)],"    Hi comon þa to moyse, and cwædon him þus to: we habbað gesyngod þæt we swa spræcon ongean þone ælmihtigan god and ongean þe, leof; gebide nu for us, þæt god afyrsige þas næddran fram us."
[005900 (322)],"    And moyses þa sona gebæd for þam folce, swa swa hi hine bædon."
[006000 (324)],"    Ða spræc se ælmihtiga god to þam arwurðan moysen, hat nu gewyrcan ane ærene næddran, and gesete þa upp, swylce to tacne, and se þe beo tosliten, beseo to þære næddran þe of ðam are bið gemacod, and he leofað gesund."
[006100 (329)],"    Hwæt þa moyses het macian þa næddran, and gesettan to tacne, swa swa god sylf hine het, and þa toslitenan menn besawon to þære næddran, and wurdon swa gehælede fram þæra wyrma geslite."
[006200 (333)],"    Se hælend sylf sæde on sumum his godspelle hwæt þeos dæd getacnode on ðam diglan andgyte, and we hit gesetton on englisc on sumum oðrum spelle."
[006300 (336)],"    We wyllað swaðeah secgan sceortlice her nu þæt seo ærene næddre, þe butan attre wæs, hæfde getacnunge ures hælendes deaðes, þe butan ælcere synne sylf þrowode for us, and mid his unscyldigum deaðe us fram deaðe ahredde, fram þam ecan deaðe þe us þurh adam becom of ðære næddran lare þe hine forlærde."
[006400 (343)],"    Ða terendan næddran, þe totæron þæt folc, syndon ure synna, þe us tosliton wyllað; ac we sceolon behealdan ðæs hælendes þrowunge mid soðum geleafan, and we beoð sona hale."
[006500 (347)],    Ðæt folc on ðam westene wæs þa gehæled þurh ða ærenan næddran fram þam andweardan deaðe; ac se hælend sæde þæt þa sceolon habban þæt ece lif mid him þe on hine gelyfað.
[006600 (351)],"    Seo gehiwode anlicnys gehælde ða hwilwendlice, and þæt soðe þing nu sylð us þæt ece lif."
[006700 (353)],"    God afandode þa þæs folces anrædnysse on ðam langsumum færelde feowertig geara; he wolde þæt hi wæron mid weorcum gehyrsume his halwendum bebodum, him to ecere hæle."
[006800 (357)],"    Ða wurdon hi wiðerræde wolice foroft, and þone ælmihtigan god swa egeslice gegremedon þæt eall seo yld wearð on þam westene ofslagen, buton twam mannum anum, iosue and chaleph."
[006900 (361)],"    Hi wæron gehyrsume godes hæsum æfre, and hi forþi hæfdon þone behatenan eard, and þæt þæt micele mare is, godes mildse þærtoeacan."
[007000 (364)],"    Feowertig wintra hi wæron on þam westene farende, and moyses geendode eac on þam færelde, þa þa he on ylde wæs hundtwelftig geara; and his broðor aaron eac þær geendode, and moyses gesette þone foresædan iosue þam folce to heretogan, swa swa him bebead god."
[007100 (370)],"    Seo geoguð þe wæs on þam westene afedd wæs þa geweaxen, and to wige ful strang, and iosue hi lædde to ðam behatenan lande; and hi gefyldon swa, þeah ðe heora fæderas noldon, godes willan mid weorcum, and gewunnon þone eard mid wundorlicum sige, swa swa hit awriten is."
[007200 (376)],"    Ðam folce wæs behaten þurh þone heofonlican god þæt hi sceoldon habban soðlice renscuras and eorðlice wæstmas on wuda and on felda, <ofætan> and ele, and eac swylce win, and heora fynd oferwinnan, gif hi wurðodon hine, and mid ealre heortan hine æfre lufodon."
[007300 (382)],"    Ac crist sylf behet us on his halgan godspelle þæt we sceolon habban, þær þær he sylf wunað, þæt ece lif mid him and mid eallum his halgum, gif we hine wurðiað on ðysum andweardan life, and mid soðum geleafan hine lufiað æfre."
[007400 (387)],"    He het us swyðost cepan þæs soþan lifes æfre, and cwæð þæt we sceoldon symle eac habban ure eorðlican neode þærtoeacan soðlice."
[007500 (390)],"    Paulus se apostol, ealra þeoda lareow, manode þone leodscipe þe he to geleafan gebigde, and ealle cristene menn, and cwæð þæt we sceoldon geornlice us warnian wið ða yfelan ceorunge, þæt we swa ne gegremion god ælmihtigne nu mid urum yfelum þeawum, swa swa þæt ealde folc dyde on þam westene þa, wiðerrædlice to swyðe."
[007600 (397)],"    Hit stent on bocum awriten for ure beterunge, and to mycelre bysne us endenextum mannum, þæt we geearnian sceolon æfre þæt betere, and þa eacan myrhðe mid gode ælmihtigum."
[007700 (401)],"    Nu syndon manega menn þe secgað þæt hi nellað godes lare gehyran, þelæste hi sceolon habban maran <wita> gif hi witon þa lare, and gif hi nellað don swa swa drihten bebyt, hi sylfe gerihtlæcan þurh þa soðan lare."
[007800 (406)],"    Nu cweðe we þærtogeanes, þæt gif se cyning asent gewrit to sumon his þegena, and he hit forsyhð swa swyðe þæt he hit nele gehyran, ne his aseon, þæt se cyning ne byð na swyðe bliðe him, þonne he geaxað hu he hine forseah."
[007900 (411)],"    Seo halige lar nis na on eallum leodscypum swa swyðe swa on sumon, ac us secgað bec þæt hi mihton tocnawan þone ælmihtigan god þurh þa gesceafta þe he gesceop on worulde, þæt he is ana to wurðigenne þe geworhte ealle þing."
[008000 (416)],"    Se man þe hæfð lare on his leodscype genoge, and mæg ða gehyran butan micclum geswince, and nele hi gehyran, ne gode gehyrsumian, næfð he nane beladunge wið ðone leofan drihten."
[008100 (420)],"    Se þe lare næfð, ne lare ne gehyrð, se mihte habban sume beladunge; ac paulus se apostol cwæð on his pistole þus:qui sine lege peccabunt, sine lege peribunt."
[008200 (424)],"    Ðæt is, on engliscere spræce, ða þe buton godes æ synna gewyrcað, þa eac butan godes æ on ende forwurðað."
[008300 (427)],"    Gerihtlæce us se leofa drihten crist, and us gewenie to his willan æfre, þam is wuldor and lof a to worulde, amen."
