id,text
[000100 (1)],"o fratres dilectissimi, diuina <scriptura> cultum unius ueri dei nos docuit, his uerbis dicendo: unus est dominus, una fides, unum baptisma, unus deus et pater omnium, qui est super omnes, et per omnia, et in omnibus nobis; ex quo omnia, per quem omnia, in quo omnia; ipsi gloria in secula; eala ge gebroðra ða leofostan, þæt godcunde gewrit us tæhte þone biggeng anes soðes godes, þisum wordum cweþende: an drihten is, and an geleafa, and an fulluht; an god and fæder ealra þinga, se ðe is ofer ealle þing, and þurh ealle þing, and on us eallum of þam synd ealle þing, and þurh þone synd ealle þing, and on þam synd ealle þing; sy him wuldor a to worulde, amen."
[000200 (12)],"    Se ælmihtiga fæder gestrynde ænne sunu of him sylfum, butan wifes gemanan, and þurh þone sunu he geworhte ealle gesceafta, gesewenlice and ungesewenlice."
[000300 (14)],"    Se sunu is eall swa eald swa se fæder, for þæm þe se fæder wæs æfre butan anginne, and se sunu wæs æfre butan anginne of him <acenned>, eall swa mihtig swa se fæder."
[000400 (17)],"    Se halga gast nis na acenned, ac he is þæs fæder and þæs suna willa and lufu, of him bam gelice, and þurh þone gast syndon ealle gesceafta geliffæste þe se fæder gesceop þurh his sunu, se ðe is his wisdom."
[000500 (20)],    Þeos halige þrynnyss is an ælmihtig god æfre unbegunnen and ungeendod.
[000600 (21)],"    Hi synd þry on naman, fæder, and sunu, and <halig> gast; and hy ne synd na þry godas, ac hy þry syndon an ælmihtig god untodæledlic, for þam þe hym þrym is an gecynd, and an ræd, and an weorc on eallum þingum."
[000700 (25)],"    And selre us is soðlice to gelyfanne on <þas> halgan þrynnysse, and hi geandettan, þonne us sy to smeagenne to swiðe embe þæt."
[000800 (28)],"    Ðeos þrynnyss gesceop þa scinændan englas, and adam and euan eft syððan to mannum, and sealde hym anweald ofer eorðlice gesceafta; and hi mihtan wunian <symle> butan deaðe, gif hi þæt an godes bebod næfre ne tobræcan."
[000900 (33)],"    Ða wunode adam swa orsorh on blisse, and him <nan> gesceaft <sceððan> ne mihte, þa hwile þe he geheold þæt heofonlice bebod."
[001000 (36)],"    Him <ne> <derode> <nan> <fyr>, þeah þe <he> mid fotum on stope, ne nan wæter ne mihte þone <mannan> adrencan, þeah þe he on yðum urne færlice."
[001100 (39)],"    Ne nan wildeor ne mihte, ne nan wurmcynn ne dorste <derian> <þam> <menn> mid hys muðes slite."
[001200 (41)],"    Ne hungor ne þurst, ne hefigtyme cyle, ne nan swiðlic hæte, ne seocnyss ne mihton adam geswencan on þam earde, þa hwile þe he þæt lytle bebod mid geleafan geheold."
[001300 (45)],"    Eft, þa þa he agylt hæfde, and godes bebod tobræc, þa forleas he þa gesælþa, and on geswincum leofode, swa þæt hine <biton> <lys> bealdlice and flean, þone þe ær ne dorste se draca furþon hreppan."
[001400 (49)],"    He moste þa warnian wið wæter and wið fyr, and behealdan wærlice þæt he hearde ne feolle, and mid agenum geswince him ætes tilian; and þa gecyndelican good þe him god on gesceop, he moste þa healdan, gif he hi habban wolde, mid mycelre gymene, swa swa gyt doð þa goodan, þe mid geswince healdað hi sylfe wið leahtras."
[001500 (56)],"    Eac swylce seo sunne, and soðlice se mona wurdon benæmde heora wynsuman beorhtnysse æfter adames gylte, na be agenum gewyrhtum."
[001600 (59)],"    Be seofonfealdan wæs seo sunne þa beorhtre ærþam se mann agylte, and se mona hæfde þære sunnan beorhtnysse, swa swa heo scinð nu us."
[001700 (62)],"    Hi sceolan eft swaþeah æfter domesdæge habban be fullan heora beorhtnysse, be þam þe hy gesceapene wæran; and se mona ne ealdað æfter þam dæge, ac bið ansund scinende, swa swa seo <sunne> deð nu."
[001800 (66)],"    Menn magon eac geearnian mid micelre earfoðnysse þæt hi wunian mid gode on wynsumnysse æfre æfter domesdæge, a butan deaðe, þa þe nu gehyrsumiað his hæsum mid weorce; and þa þe god forseoð beoð besencte on helle on þam ecum witum and endeleasum cwylmingum."
[001900 (72)],"    Nu <ne> ræde we on bocum þæt man arærde hæþengyld on eallum þam fyrste ær noes flode, oðþæt þa entas worhtan þone <wundorlican> stypel æfter noes flode, and hym swa feala gereorda god þar forgeaf swa þæra wyrhtena wæs."
[002000 (77)],"    Ða þa hi toferdon to fyrlenum landum, and mancynn þa weox, þa wurdon hi bepæhte þurh þone ealdan deofol þe adam ær beswac, swa þæt hi worhton wolice him godas, and þone scyppend forsawon þe hy gesceop to mannum."
[002100 (82)],"    Hi namon þa <to> wisdome þæt hi wurþodon him for godas þa sunnan and þone monan, for heora scinendan beorhtnysse, and him lac offrodan, and forletan heora scyppend."
[002200 (85)],"    Sume menn eac sædon be þam scinendum steorrum þæt hi godas wæron, and wurþodan hy <georne>."
[002300 (87)],"    Sume hi gelyfdon on fyr for his færlicum bryne, sume eac on wæter, and wurðodan hi <for> <godas>; sume on þa eorþan, for þon þe heo ealle þing afet."
[002400 (90)],"    Ac hi mihton tocnawan, gif hi cuðan þæt gescead, þæt se is ana god þe hi ealle gesceop, us mannum to bryce, for his micclan godnysse."
[002500 (93)],"    Þas gesceafta doð swa swa hym gedihte heora scyppend, and ne magon naht don butan drihtnes willan, for þan þe nan scyppend nis butan se <an> soða god, and we hine wurðiað mid gewissum geleafan, cweþende mid muðe and mid modes incundnysse þæt se is ana god þe ealle þing <gesceop>."
[002600 (99)],"    Git þa, þa hæþenan noldan beon gehealdene on swa feawum godum, ac fengon to wurðianne mislice entas and men him to godum, þa þe mihtige wæron on woruldlicum geþincðum, and egefulle on life, þeah þe hy <leofodon> fullice."
[002700 (104)],"    An man wæs eardiende on þam ilande creta, saturnus gehaten, swiðlic and wælhreow, swa þæt he abat hys suna, þa þa hi geborene wæron, and unfæderlice macode heora flæsc him to mete."
[002800 (108)],"    He læfde swaþeah ænne to <life>, þeah þe he abite his gebroðra on ær; se wæs iouis gehaten, hetol and þrymlic."
[002900 (111)],"    He <afligde> his fæder of þam foresædan iglande, and wolde hine acwellan, gif he him come to."
[003000 (113)],"    Se iouis wæs swa swiðe gal, þæt he on hys swustor gewifode; seo wæs gehaten iuno, swiðe healic gyden."
[003100 (115)],    Heora gedohtra wæron minerua and uenus.
[003200 (116)],"    Þa forlæg se fæder fullice buta, and manega his magan <manlice> gewemde."
[003300 (118)],"    Þas manfullan menn wæron þa mæroston godas þe þa hæþenan wurðodan, and worhton him to godum; ac se sunu wæs swaþeah swiðor gewurðod þonne se fæder wære on heora fulan <bigenge>."
[003400 (122)],"    Þes iouis is arwurðust ealra þæra goda þe þa hæþenan hæfdon on heora gedwylde; and he hatte þor betwux sumum þeodum, þone þa deniscan leoda lufiað swiðost."
[003500 (126)],"    His sunu hatte mars, se macede æfre saca, and wrohte and wawan he wolde æfre <styrian>."
[003600 (128)],"    Þisne wurðodan þa hæðenan for healicne god, and swa oft swa hi fyrdadon, oððe to gefeohte woldan, þonne offrodon hi heora lac on ær þisum <gode>."
[003700 (131)],"    Hi gelyfdon þæt he mihte micclum him <fultumian> on þam gefeohte, for þam þe he gefeoht lufode."
[003800 (133)],"    Sum man wæs gehaten mercurius on life, se wæs swiðe facenfull and swicol on dædum, and lufode eac stala and leasbregdnyssa."
[003900 (136)],"    Þone macodan þa hæþenan him to mæran gode, and æt wega gelætum him lac offrodan, and to heagum beorgum him brohtan <onsægednysse>."
[004000 (139)],"    Ðes god wæs <arwyrðe> betwyx eallum hæþenum, and he is oðon gehaten oðrum naman on denisc."
[004100 (141)],"    Nu secgað þa deniscan on heora gedwylde þæt se iouis wære, þe hi þor hatað, mercuries sunu, þe hi oðon hatað; ac hi nabbað na riht, for þam þe we rædað on bocum, ge on hæþenum ge on cristenum, þæt se hetola iouis to soðan wære saturnes sunu, and þa bec ne magon beon awægede þe þa ealdan hæðenan be him awriton þuss; and eac on martira þrowungum we gemetað swa awriten."
[004200 (150)],"    Sum wif hatte <uenus>, seo wæs ioues dohter, swa fracod on galnysse þæt hire fæder hi hæfde, and eac hire broðor, and oðre gehwylce, on myltestrena wisan; ac hi wurðiað þa hæþenan for <halige> gydenan, swa swa heora godes dohter."
[004300 (155)],"    Manega oþre <godas> wæron mislice afundene, and eac swilce gydenan, on swiðlicum wurðmynte geond ealne middaneard, manncynne to forwyrde; ac þas synd þa fyrmestan, þeah ðe hi fullice leofodan."
[004400 (159)],"    Se syrwienda deofol, þe swicað embe mancyn, gebrohte þa hæþenan on þæt healice gedwyld, þæt hi swa fule menn him fundon to godum, þe þa leahtras lufodan, þe liciað þam deofle, þæt eac heora biggengan heora bysmor lufodan, and ælfremede wurdan fram þam ælmihtigan gode, se ðe leahtras onscunað, and lufað þa clænnysse."
[004500 (166)],"    Hi gesettan eac þa þære sunnan and þam monan, and þam oðrum godum, ælcum his dæg: ærest þære sunnan þone sunnandæg, and syððan þam monan þone monandæg; and þone þriddan dæg hi þeowdan marte, heora <feohtegode>, him to fultume."
[004600 (172)],"    Þone feorþan dæg hi sealdan, him to frofre, þam foresædan mercurie, heora mæran gode."
[004700 (174)],"    Þone fiftan dæg hi freolsodan mærlice, ioue to wyrðmynte, þam mærestan gode."
[004800 (176)],"    Ðone sixtan dæg hi gesetton þære sceamleasan gydenan <uenus> gehaten, and <fricg> on denisc."
[004900 (178)],"    Þone seofoðan dæg hi sealdan saturne þam ealdan, þæra goda fæder, him sylfum to frofre, endenexð swaþeah, þeah he yldost wære."
[005000 (181)],"    Hi woldan <git> wurðian arwurðlicor þa godas, and forgeafon him steorran, swilce hi ahton heora geweald: þa syfan tunglan, sunnan and monan, and þa oðre fif, þe farað æfre ongean þone roder to eastdæle werd, ac hi gebigð seo heofon underbæc æfre."
[005100 (187)],"    Ac þa steorran swaþeah scinon on heofonum on frymþe middaneardes, ær þa manfullan godas wurdon acennede, oððe gecorene to godum."
[005200 (190)],"    Hi worhtan eac anlicnyssa þam arwurþum godum, sume of smætum golde, and þa asmeadan mid cræfte, sume of hwitum seolfre, sume eac of stanum, sume of mislicum antimbre, be þam þe heora mihta wæron; and him hus arærdon, þæt hi heton tempel, and þarinne gelogodan heora leofan godas mid leade gebundene, and <gebædon> <hi> þarto."
[005300 (197)],"    Þa gesawon þa deoflu, þe hi beswicon on ær, þa fægran <anlicnyssa>, and flugon þarto, and þurh þa anlicnyssa spræcon to þam earmum mannum, and hi swa forlæddon mid heora leasungum, and to hellicum suslum heora sawla gebrohtan."
[005400 (202)],"    Smiðas hi worhtan <smealice> mid cræfte, and oft gesealdon þa sylfrenan godas, sumne to maran wurðe, be þam þe he gemacod wæs, sumne eac waclicor, be þam þe his wurð wæs."
[005500 (206)],"    And swa lange swa he sloh þone samworhtan god, and mid his græfseaxe holode hetelice þa eagan, ne stod him nan ege for þære anlicnysse; ac þonne heo geworht wæs, he wurðode hi for god."
[005600 (210)],"    We rædað on þære bec þe is liber regum gehaten þæt þa hæðenan philistei fuhton gelome wið þæt israhela folc, þe ana þa gelyfde on þone ælmihtigan god, on abrahames wisan."
[005700 (214)],"    Þa on sumne sæl gelamp hit for heora synnum, swaþeah, þæt þa hæþenan fuhton on þam folce sige, and arcam domini gelæhtan þæt is drihtnes scrin, on þam scrine <wæs> gehealden se heofonlica mete, and aarones gyrd, þæs æreston bisceopes, and moyses tabulan, þe on þam munte wæron mid godes fingre awritene, his folce to lare."
[005800 (221)],"    Þa ferodon þa hæþenan þæt foresæde scrin mid þam heofonlican haligdome ham to heora temple, and settan hit þa arwurðlice up to heora gode, se god hatte dagon, þam hæþenum swyðe dyre."
[005900 (225)],"    Eft þa on ærnemergen, þa þa hy inn eodan, þa fundon hi heora god on þære flore licgende ætforan þam godes scrine, swylce he friðes bæde."
[006000 (228)],"    Hi hofan eft þa dagon to þam drihtnes scrine, þær þær he ær stod, and stopan him þanon."
[006100 (230)],"    Coman þa eft on mergen, and cunnodan hu hit wære; þa wæs dagones heafod æt þære dura forcorfen, and his twa handbreda aheawene æt þam þerrscwalde, and dagon læg heafodleas ætforan þam <halgan> scrine, for þam þe hit ne gedafenode þære deofollican anlicnysse þæt heo wið þæt halige scrin swa healice stode."
[006200 (236)],"    Þa sende god sona mid graman to þære leode færlicne manncwealm, and þa philisteos acwealde, for þam þe hi hæfdon þæt halige scrin þær on heora hæþenscipe, swylce hy hit habban woldon."
[006300 (240)],"    Him comon eac mys to, manega geond þæt land, and heora æceras aweston, and þone eard fordydon."
[006400 (242)],"    Ða gecwædon þa landleodan þæt hi lædan woldan þæt godes scrin him fram, geond <heora> fif burga, fram scire to scire, þæt se cwealm geswice."
[006500 (245)],"    Hi ferodan þa þæt scrin geond þa fif burga, and swa hwar swa hit becom, swa <com> se cwealm sona and; mid færlicum deaðe þa philistheos acwealde, and hi earmlice hrymdon for þam reþan deaþe."
[006600 (249)],"    Hi axodan þa heora witan hwæt him wislicost þuhte, hu him to donne wære embe þæt halige scrin, hwæðer hi hit ham asendon, oððe hi hit hæfdon þar leng."
[006700 (252)],"    Ða andwyrdon þa witan þam axiendan þuss: gif ge þæt halige scrin ham sendan wyllað, ne sende ge hit na æmtig, ac arwurðlice mid lacum."
[006800 (255)],"    Foð nu togædere of eower fif burgum, and wyrcað gode to lace fif gyldene hringas and fif gyldene mys, þæt se grama geswice, for þam þe eow eallum wæs an wite gemæne."
[006900 (259)],"    Wyrcað eac ænne wæn wurðlice to þam scrine, and ane niwe cæpsan eowrum lacum to fætelse, and nimað twa geonge cy, þe under iuce ne comon, þæt hi þæt halige scrin ham ferian magon mid þam gyldenum lacum þe ge gode geoffriað, and healdað þa cealfas æt ham getigede; þonne mage ge tocnawan, gyf þa cy willað gan forð on þone weg fram heora cealfum, þæt hit godes yrre wæs þe eow swa geswencte."
[007000 (268)],"    Gif hi þonne gan nellað mid þæs godes scrine heonon, þonne mage ge tocnawan þæt se cwealm næs forþi, þurh godes yrre, ac gelamp elles."
[007100 (271)],"    Hwæt, þa philistei þa fengon to þam ræde, and geworhton fif hringas of heora fif burhgum, and fif gyldene mys, and macodan þone wæn mid ealre þære fare, and geforþodan þæt scrin."
[007200 (275)],"    Þa eodan þa iungan cy, geiucode to þam wæne, to israhela lande, hlowende swiðe æfter heora cealfum, and ne gecyrdon swaþeah of þan rihtan wege, swilce hi gewittige wæron."
[007300 (279)],"    And þa philistei folgodan þam wæne to israhela lande, and forleton hit þar; and se manncwealm geswac þa, and þæra musa gedrecednyss."
[007400 (282)],"    Israhel eac þa beah anmodlice to gode, and god hi þa geheold wið ða hæþenan leoda, and him sige forgeaf, þæt hi slogon heora fynd, and on sibbe wunodan on samuheles dæge."
[007500 (286)],"    Her we magon tocnawan be þam hæðenum godum, hwilce mihte hi hæfdon ongean þone ælmihtigan god."
[007600 (288)],"    Hi ne synd na godas, ac synd gramlice deofla, sawla bepæcendras and synna ordfruman, þe heora biggengan gebringað into þam bradan fyre hellicre cwylminge, þanon hi ne cumað næfre."
[007700 (292)],"    Us is eac fulcuð be þam þrim cnihtum on chaldea rice, þe se cyning awearp into byrnendum ofne, for þam þe hi ne bugon to his godum fram þam ælmihtigan gode, þe ealle þing gesceop."
[007800 (296)],"    God hi eac ahredde wið ðone gramlican cyning, swa þæt heora fex furþon on þam fyre næs forswæled, ac eodan him singende on þam swegendan lige, hergende heora drihten, and ungederode þurhwunodan."
[007900 (300)],"    On þam ilcan lande wæs þa se witega danihel, godes heahþegen, haliges lifes mann."
[008000 (302)],"    Þa on daries dagum gedemdon his witan þæt binnan þrittigum dagum ne bæde nan mann nane bene æt gode, butan æt þam cyninge, and woldan swa besyrwan þone unscyldigan danihel, for þon þe he wæs swyðe dyre darige þam cinge."
[008100 (307)],"    Ða dyde se witega swa swa his gewuna wæs, eode into his upflore, and feoll þær on cneowum, and gebæd hyne to gode, gebigedum <limum>, oðþæt þa hæþenan coman, þe his cepton georne."
[008200 (311)],"    Hi wregdon þa danihel to darige þam cinge, sædon þæt he forsawe heora ealra gesetnysse, and woldon hine besceofan into þæra leona seaþe."
[008300 (314)],"    <Ða> <swanc> <se> <cyning> <swiðe> <oð> <æfen>, <wolde> <ðone> <witegan> <bewerian> <wið> <hi>."
[008400 (316)],"    <Ac> <ða> <ða> <he> <ne> <mihte> <na> <leng>, <ða> <let> <he> <hine> <niman> <and> <wurpan> <þam> <leonum> <þe> <lagon> <on> <þam> <seaðe>."
[008500 (318)],"    Þa cwæð darius se cyning to danihele þam witegan, ðin god þe þu wurðast wile þe ahreddan."
[008600 (320)],"    And he þa geinseglade wiðutan þone seað, and wearð swa sarig þæt he slapon ne mihte on ealræ þære nihte, ne he ætes ne gymde."
[008700 (323)],"    Darius þa se cining on dægred aras, eode to þam seaðe, and sarlice clypode, danihel, þu godes mann, mihte la þin god wið ða leon þe gehealdan?"
[008800 (326)],"    And he andwyrde sona, þu leofa cining, leofa þu on ecnysse; min god me asende to sona his engel, and he þæra leona muð beleac mid his bendum, <þæt> heora nan ne mihte minum limum derian, for þan þe on me is afunden ætforan gode rihtwisnyss, and ic wið ðe, cyning, ne worhte nanne gylt."
[008900 (333)],"    Se cyning þa sona swiðe þæs fægnode, and het up ateon ardlice danihel, and þa in <awurpan> þe hine wregdon ær."
[009000 (336)],"    Hi wurdan þa gebrohte mid bearnum and wifum, and into þam seaðe sona aworpene, and þa leon hi gelæhton, and heora lima totæron, ær þam þe hi furðan moston feallan adune."
[009100 (340)],"    Ða sende se cyning sona ænne pistol geond ealle his leoda, and hi luflice grette, þisum wordum awritene: ic wille þæt min folc on eallum minum rice anmodlice buge to daniheles gode, and hine ondrædon."
[009200 (345)],"    He is lifigenda god, and ece on weorulde, and his rice ne bið toworpen on ecnysse."
[009300 (347)],"    He is soð alysend, and tacna wyrcend on heofonum and on eorðan, se ðe heold danihel wið þa reþan deor, þæt hi him derian ne mihton."
[009400 (350)],"    Danihel leofode þa swiðe leof þam cyninge, oðþæt cyrus cyning to þam cynedome feng, and danihel wearð þa þæs cyninges gedrinca, and he hine arwurðode ofer ealle his þegnas."
[009500 (354)],"    Þa wæs on babilone, þære micclan byrig, þæra hæþenra god, se wæs gehaten bel, and hine man dæghwamlice fedde mid feowertigum sceapum, and him man win sealde, six sestras to þam dæge, and twelf sestras melues to his metsunge."
[009600 (359)],"    Se cyning hine wurðode, and com ælce dæge hine to gebiddanne to bel þam gode; and danihel se snotra forseah þone bel, and gebæd hyne æfre to þam ælmihtigan gode."
[009700 (363)],"    Ða axode se cyning on anum dæge danihel, hwi nelt þu þe gebiddan to bele þam gode?"
[009800 (365)],"    Þa andwerde danihel anrædlice þam cyninge, ic nelle wurðian þa geworhtan godas, ac ic gelyfe on þone lyfigendan god, se þe heofonas and eorþan and ealle þing gesceop, and hæfð þone anwald ealles flæsces."
[009900 (370)],"    Ða andwyrde se cyning eft þam witegan, ne <þincð> þe, la, danihel, þæt þes deorwyrða bel sy lifiende <god>, nu he lyfað be mettum, and dæghwamlice drincð þæt we him doð to lace?"
[010000 (374)],"    Ða <cwæð> danihel, ne dwela þu, cyning; þes god is æren wiðutan agoten, and læmen wiðinnan, and ne lyfað be mettum, ne he næfre ne <æt> oð ðisne andwyrdan dæg."
[010100 (378)],"    Þa geswearc se cyning sona on mode, and het þa biggengan þe bele þeowdan cuman to his spræce, and cwæð him þuss to: buton ge me secgan þæt þæt soð is be þisum, hwa þas mettas þicge þe we maciað bele, ealle ge sceolan sweltan, gif ic gesund beo."
[010200 (384)],"    Gif ge þonne æteowiað þæt he ytt þas mettas, þonne sceal daniel sweltan deaðe, se þe tælde bel and to bysmore hæfde."
[010300 (387)],"    Ða cwæð danihel to þam cyninge þus: stande þin word, cyning."
[010400 (388)],    And hi stopon to þam temple.
[010500 (389)],"    Þar wæron hundseofantig þæra sacerda ealra, þe þeowdon bele on his biggengum simle."
[010600 (391)],"    Þa cwædon hi ealle anmodlice to þam cinge, we gað nu ealle ut ætforan þe, cyning, and sete þu sylf þa sanda him beforan, and beluc þa duru, gyf þu us ne gelyfst, and geinsegla þa locu mid þinum agenum hringe, and þonne þu on ærnemergen in gæst and sceawast, gif þas lac ne beoð bebrocene þurh bel, beo hit ure lifleast; and gif bel hi geytt, swelte þonne danihel, þe swa hyne hyrwde."
[010700 (400)],"    Hi eodan þa ealle ut ætforan þam cyninge, and he sylf gelogode þa lac ætforan bel; and danihel het syftan on þæs cyninges gesihthe axon geond þa flore, þæt he eft mihte tocnawan hwa on þa flor stope þe onfenge þæs metes; and se cyning þa <geinseglode> ardlice þa duru."
[010800 (406)],"    Hwæt, þa sacerdas þa, mid cildum and wifum, eodan into ðam temple under þære eorðan, ealle on þære nihte, and æton þone mete, swa swa heora gewuna wæs, and þæt win eal druncon, and bel heora god ne abat <þæra> <laca>."
[010900 (411)],"    Eft þa on ærnemergen eode se cyning mid danihele to þam temple, and þa duru sceawode; þa stod heo swa geinseglod swa swa hi hi on æfen forleton."
[011000 (414)],    Hi geopenodan þa duru and in besawon.
[011100 (415)],"    Þa clypode se cyning, and cwæð to þære anlicnysse, mære eart þu, bel, and mid þe nis nan facn."
[011200 (417)],"    Ða hloh danihel, and <gelette> þone cyning, þæt he in ne eode, and axode hine þuss: hwæt þincð þe, la cyning?"
[011300 (419)],    Hwæþer þu mage tocnawan hwæs fotlæsta þu geseo on þissere flore astapene?
[011400 (421)],"    Þa beheold se cyning, and cwæð to danihele, ic geseo on þisum axum ealdra manna stapas, wifa and cilda."
[011500 (423)],    And he wearþ ða yrre.
[011600 (424)],"    He het þa gelæccan þa leasan sacerdos, and hi þa unþances æteowdon him þa duru under þære flore, þar hi inn eodan, and þone mete þigdon þe wæs gemynt þam gode."
[011700 (428)],"    Ða het se <cyning> sona ofslean hi ealle, and betæhte þone god to daniheles dome."
[011800 (430)],"    Þa tobræc danihel bel þone <god>, and towearp his tempel unwurðlice eall."
[011900 (432)],"    Þa wæs on þære byrig gewunod an draca, and þa babiloniscan bæron him mete, and hine for god wurðodan, þeah þe he wyrm wære."
[012000 (435)],"    Ða cwæð se cyning sume dæg to danihele þuss: ne miht þu nu cweþan þæt þes ne sy cucu god; gebide þe to him, þeah þe þu to bele noldest."
[012100 (438)],"    Þa andwyrde danihel <ðus> <eaðelice> <þam> <cyninge>: ic gebidde me æfre to þam ælmihtigon gode, se þe is lyfigende god; and gif þu me leafe sylst, ic ofslea þisne dracan buton swurde and stafe."
[012200 (442)],    Ða cwæð cyrus se cyning þæt he cunnian moste gif he butan wæpnum mihte þone wurm acwellan.
[012300 (444)],"    Danihel þa worhte þam dracan þas lac: he nam pic and rysel, and punode togædere, and mid byrstum gemengde, and berode to welerum, and seað hi swiðe, and sealde þam dracan."
[012400 (448)],"    Ða tobærst he sona swa he abat þæs metes, and danihel cwæð þa to þæs dracan biggengum, nu ge magon geseon hwæne ge swa wurðodan."
[012500 (451)],"    Þa wurdon geæbyligde þa babiloniscan þearle, and comon to þam cyninge, and cwædon mid graman, þes ælþeodega danihel hæfð þinne anwald genumen; he is cyning geworden; he acwealde þone dracan, and urne bel he towearp, and his biggengan he ofsloh; betæce hine nu us, elles we þe ofsleað."
[012600 (457)],"    Ða ne mihte se cyning wiðcweðan him eallum, ac betæhte þone witegan þam <witleasum> folce, and hi hine wurpan in to þam wilderon, þar wæron syfon leon, and he þar six dagas wunode."
[012700 (461)],"    Ælce dæge man sealde ærþan þam leonum twa sceap to bigleofan and twegen leapas oð ðæt; ac him næs þa nan geseald, þæt hi tosliton danihel."
[012800 (464)],"    Þa wæs on iudea lande an geleafful witega, abbacuc gehaten, se hæfde rifteras abedene to his corne, and bær him heora mete."
[012900 (467)],"    Him com þa fleogende to færlice godes engel, and het beran þone mete to babilonian hraþe, and syllan danihele, þe sæt on þam pytte."
[013000 (470)],"    Ða cwæð se abbacuc to þam engle þuss: la, leof, ic ne geseah þa burh þe þu segst ne ic nat þone seað, ne embe secgan ne gehyrde."
[013100 (473)],"    Þa gelæhte se engel abbacuc be þam feaxe, and bær hine swiftlice to þære foresædan byrig and to <þæra> leona seaðe, swiðe swiftum flyhte."
[013200 (476)],"    Ða clypode abbacuc to þam oþrum witegan, ðu godes mann danihel, nim þisne mete þe to þe þe god sende."
[013300 (478)],"    And he sona andwyrde, eala þu min <god>, þu wære min gemyndig, and þu ne forlætst þa þe lufiað þe."
[013400 (481)],"    And he <æt> sona of þære godes sande, and se engel ardlice eft abbacuc ferode to his lande ongean ofer swiðe langne weg."
[013500 (484)],"    Eft þa on þone seofoðan dæg eode se cyning sarig to þam seaðe, and beseah into."
[013600 (486)],    Þa efne sæt danihel ansund betwux þam deorum.
[013700 (487)],"    Þa clypode se cyning, and cwæð þuss to gode: eala þu drihten god þe danihel on belyfð, mycel eart þu and mihtig."
[013800 (489)],    And he het his menn sona upp ateon danihel of þæra deora seaðe.
[013900 (491)],"    He het þa in <awurpan> þe hine ær forwregdon, and hi wurdon abitene on anre beorhthwile ætforan þam cyninge fram þam frecum deorum."
[014000 (494)],"    Feala we mihton secgan be swilcum leasum godum, hu bysmorfulle hi wæron and heora biggengon tihton to eallum fracodnyssum, and to endeleasum morðdædum; and se wæs þam godum dyrost þe dyde mæste fylðe."
[014100 (498)],"    Hwæt þa ure hælend crist com to þisse weorulde on þære sixtan ylde, and he soðfæstnysse tæhte, and mid manegum wundrum manna heortan onlihte, and geswutolade mid tacnum þæt he soð god is, þonne he of deaðe aras þurh his drihtenlican mihte, and to heofonum astah ætforan hundtwelftigum mannum, wera and wifa, þe his gewitan wæron on eallum þam wundrum þe he ætforan him geworhte."
[014200 (506)],"    Ge habbað oft gehyred be þæs hælendes wundrum, and be his halgan lare, and hu hold he is mancynne, þam þe leahtras forseoð and lufiað heora scyppend; for þan þe him <synd> swiðe laðe þa leahterfullan biggengan, for þan þe his gecynd is þæt he clænnysse lufige."
[014300 (511)],"    Is eac nu for langsum to secganne hu his geleaffullan apostolas towurpon <þonne> hæþengyld æfter <þæs> <hælendes> upstige, and þa fracodan godas afligdon mid mihte of heora anlicnyssum þar men on locodan."
[014400 (515)],"    Ða apostoli hi tobræcon, and heora biggengas towurpan; and þa godan cyningas þe to gode gebugon heton mid ealle þa anlicnyssa tocwysan; and man worhte of þam godum gode cytelas and hweras, and mislice andluman of þam gemyltum <anlicnyssum>, and notodan þæs ares, þe ær ynnytt wæs."
[014500 (521)],"    On egypta lande on alexandriabyrig, þe wæs heafodburh þa egyptiscre þeode, wæs se fyrmesta god <þe> þæt folc wurþode seraphis gehaten, swiþe namcuð þa."
[014600 (525)],"    Him wæs fram ealdum dagum aræred micel tempel mid wundorlicum cræfte, wurðlice gefadod, and þæs anlicnyss wæs ænlice geworht of ælcum antimbre þe of eorþan cymð of ælcum treowcynne, and of ælcum wecge, mid golde beworht and mid hwitum seolfre."
[014700 (531)],"    Seo anlicnyss wæs swiðe heah on lenge, manegra fæðma, of micclum antimbre geworht, and heo wæs swa brad betwux þam bigelsum gefæstnod þæt heo mid twam handum þa twegen weallas geræhte, and <þæt> hus wæs swaþeah swiðe heah and wid."
[014800 (536)],"    Heo wæs swiðe egeslic on to beseonne, for hire micelnysse on menigfealdum cræfte, and þa <egyptiscan> leoda gelyfdon on þone god, and his biggengon sædon, gif him hwa abulge, þæt seo heofon sona sceolde <afeallan>, and seo eorðe nyþan mid ealle toberstan."
[014900 (542)],"    Eft þa þa se tima com on theodosiges dagum þæs æþelan caseres, þe ealle het tobrecan þa leasan godas mid micclum geleafan, þa wearð eac tobrytt se arwyrða seraphis."
[015000 (546)],"    Hine mann sloh þa swiðe mid scearpre æxe, ac he hit ne gefredde, for þam þe he wæs treowen, ne he nan word ne cwæð, for þam þe he cucu næs, ne seo heofon ne feoll, ne seo eorðe ne tobærst; ac man cearf ardlice him of þæt heafod."
[015100 (551)],"    Þar wearð þa micel gamen þæt feala musa scutan of þære anlicnysse, þa hire <of> wæs þæt heafod, floccmælum yrnende geond þa widgillan flor, þæt men mihton tocnawan þæt þar wæs musa wunung, and nan godcundnyss, <ne> godes geleafa."
[015200 (556)],"    Man toheow þa sticmælum þone sceoccenan god, and mid langum rapum his lima toferode; his heafod hi drogon mid hospe geond þa burh, and his lima forbærndon, and þone buc æt nextan, to micelre wæfersyne tomiddes þam folce; and þa cristenan tobræcon, swa swa se casere het, ealle þa anlicnyssa þæra ærenra goda on alexandria and on eallum burgum, and þæt ealde gedwyld wearð þa adwæsced."
[015300 (565)],"    Man funde eac syððan under þam fulum weofodum cnapena heafda, þe man acwealde þær þam godum to offrunge, and oðre fracodnyssa, swa þæt heora biggengan þa bysmorlican fylþa sceawian ne mihton, ofsceamode forþearle þæt hi swa lange folgodon swa fulum hlafordum, and gebugon þa to gode, to his clænum biggengum."
[015400 (572)],"    Git we willað secgan be sumum leasum gode, þe æfter cristes menniscnysse þurh cristes geleafan eaðelice wearð of his anlicnysse adræfed."
[015500 (575)],"    Gregorius wæs gehaten <sum> swiðe halig biscop, se worhte miccle wundra and mihta þurh <god>."
[015600 (577)],"    Se rad on wintres dæge embe sume neode ofer þa micclan muntas þe man mundiu hæt, and ne mihte for snawe nahwider gecyrran þær he wicstowe hæfde; ac þar wæs gehende an hæþen tempel, gehalgod þam gode þe wæs gehaten apollo, and he þyder gecyrde and wunode on þam temple, for þæs wintres cyle."
[015700 (584)],"    Þær stod seo anlicnyss þæs ærenan godes <binnan> þam temple, and his biggenga axode æt þære anlicnysse <oftrædlice> gehwæt, and se deofol sylf andwyrde of þære anlicnysse, and sæde þam sacerde þe hine synderlice wurðode menigfealde gedwimor, and he hi þam mannum sæde þe hwæs befrunon æt þære feondlican anlicnysse; and se sacerd lyfode be þam lacum symble þe þa hæðenan brohton to þam healican gedwylde."
[015800 (593)],"    Ða wearð se god afliged of þære fulan anlicnysse þurh þone halgan wer þe þær wicode on niht, and ne mihte andwyrdan þurh þa anlicnyssæ þam earman sacerde, swa swa he ær dyde."
[015900 (597)],"    He offrode þa lac gelome þam gode, and seo anlicnyss ne mihte geandwyrdan þam biggengan."
[016000 (599)],"    He wearð þa geancsumod earmlice on mode, ac him sæde se deofol þas word on slæpe: hwi clypast þu to me þar þar ic cuman ne mæg?"
[016100 (602)],"    Se oðer hine axode, hwæt se intinga wære hwi he þar cuman ne mihte; and þa cwæð se deofol þæt he adræfed wære of þære dyrnan wununge þurh gregories tocyme; and þa cwæð se sacerd, hwæt tæcst þu nu to ræde?"
[016200 (606)],"    And he him hraþe andwyrde, ne mot ic nateshwon into þære stowe faran buton ic hæbbe leafe þæs halgan gregories."
[016300 (609)],"    Þa macode se sacerd his fare on mergen ofer langne weg to þam geleaffullan biscope, and his fet gesohte, his sið bemænende, þæt his bigleofa moste mid ealle him losian, for þam þe he afligde færlice mid his tocyme þone god þe he wurðode of his gewunelican stowe."
[016400 (615)],"    Ða awrat gregorius þis gewrit to þam gode: ic grete þe, apollo, and ic þe leafe sylle eft to farenne into þinre stowe, and þa þing to donne þe þu ær dydest."
[016500 (619)],"    Se sacerd genam þa <sona> þæt gewrit, and ham swiðe efste, and wið ða anlicnysse lede þæt gewrit; þa gewearð se deofol sona oninnan þa anlicnysse, and eft to him spræc, swa swa he ær dyde, þæs þe he hine axode."
[016600 (624)],"    Þa begann se sacerd swiðe to smeagenne, and cwæð on his mode, nu þes min god þus færð: gregorius hine afligde, and he fleah sona aweg, and eft cuman ne mihte into his anlicnysse, butan gregorius him lyfde."
[016700 (628)],    La hu ne is <forðy> gregorius betera þonne þes min god sy?
[016800 (630)],"    He beleac þa his tempel, mid geleafan onbryrd, and ferde eft ongean mid þam ilcan gewrite to þam arwurðan biscope, and him ealle asæde be his godes geancyme, and be his modes smeaunge, and feoll to his fotum, fulluhtes biddende, and þæt he hine betæhte þam heofonlican gode, þurh þæs mihte þe he afligde þæra hæþenra godas."
[016900 (637)],"    He bæd þa swa lange mid geleafan þone bisceop þæt he hine cristnode; and he clænlice lyfode syððan of þam dæge on swiðlicre forhæfdnysse, and ealle woruldþing forlet, and wunode mid þam bisceope."
[017000 (641)],"    He wearð þa gefullod, and swa fullfremedlice þeah on halgum mægnum, mid micclum geleafan, and on godes lare, þæt he æfter gregorie to biscope wearð gehalgod, and geheold wislice þone biscophad mid godre <gebysnunge>, gode to gecwemednysse, swa swa us <cyðað> bec; and ures drihtnes geleafa adwæscte þæt hæþengild, for þan þe se cristendom com gehwær and þær."
[017100 (649)],"    Oft sædon þa hæþenan þæt ure hælend <crist> come æfter heora godum, and hi yldran wæron, and cwædon þæt þa yldran godas arwurðran wæron and swiðor to wurðianne þonne se ðe sið come."
[017200 (653)],"    Ac þa dysgan nyston þæt ure drihten wæs æfre mid his heofonlican fæder on fullfremedre mihte, æfre ælmihtig god of þam ælmihtigan fæder, and com syððan to mannum, þa þa he sylf wolde, on soðre menniscnysse, mancynn to alysenne."
[017300 (658)],"    And þa godas þe þa hæþenan heoldon mid gedwylde, þa gescop ure hælend mid his heofonlican fæder ac he ne gesceop hi na to godum, ac to oðrum gesceaftum for þam þe nan gesceaft nis þe se an god ne gesceope, þeah þe hi sume wurdan awende to deoflum, and sume man wurðode wolice for godas."
[017400 (664)],"    Nis nan oðer god, ne nan oðer scyppend, buton seo halige þrynnyss, þe is þrymwealdend god, se ðe ana gewylt ealra gesceafta, and ælcum men forgylt eft be his weorcum on þissere weorolde geendunge, and eac hwilon ær."
[017500 (669)],"    Ure hælend cwæð swaþeah be his halgum þegnum,ego dixi, dii estis, et filii excelsi omnes: ic cwæð þæt ge synd godas, and ealle suna þæs hehstan."
[017600 (672)],"    Swa micelne wurðmynt forgeaf se mildheorta drihten his halgum þegnum, þæt he het hi godas; ac nan mann næfð swaþeah nane mihte þurh hine sylfne, buton of þam anum gode þe ealle þing gesceop, þam sy wuldor and lof a to worulde."
[017700 (676)],    Amen.
