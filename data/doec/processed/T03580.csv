id,text
[000100 (1)],"    Wyrdwriteras us secgað, ða ðe awritan be cyningum, þæt þa ealdan cyningas on ðam ærran timan hogodon hu hi mihton heora byrðena alihtan, for þan ðe an man ne mæg æghwar beon, and ætsomne ealle þing aberan, þeah ðe he anweald hæbbe."
[000200 (6)],"    Ða gesetton þa cyningas, him sylfum to fultume, ealdormen under him, and hi oft asendon to manegum gewinnum, swa swa hit awriten is ge on hæþenum bocum ge on bibliothecan; and þa ealdormen gewyldon þa onwinnendan fynd, swa swa we wyllað secgan sume bysne be þam of þam ledenbocum, þæt man us ne lihnige."
[000300 (13)],"    Dauid se mæra cyning, þeah ðe he cene wære, he asende his heretogan, swa swa hit segð on leden on þæra cyninga bocum, swa swa we cyðað her on ledenum gereorde, þæt man us gelyfe:misit dauid ioab ducem, et omnem exercitum bellatorum, et cetera: dauid se cyning asende his heretogan, ioab gehaten, and <he> gefeaht wið amon, and his fynd afligde mid ealre his fyrde."
[000400 (21)],"factum est ergo, uertente anno, eo tempore quo solent reges procedere ad bella, misit dauid ioab, et cetera."
[000500 (24)],"    Dauid se cyning asende eft ioab on ðam oðran geare to ðam ammoniscum, and he oferwann hi mid þæs cyninges werode, and sige ðær geferde, swa swa us segð seo racu."
[000600 (28)],"dixit ergo dauid, nunc magis aflicturus est nos siba filius bochri, et cetera."
[000700 (30)],"    Siba wæs gehaten sum dauides þegena, se astyrode þæt folc mid feondlicre spræce ongean þone cyning dauid, and cwæð þæt hi ne sceoldan dauide fylian, ne be his ræde faran."
[000800 (34)],    Ða fleah se siba mid fleamdome aweg; ac ioab se heretoga his heafod begeat æt þære burhware þe he to geboren wæs.
[000900 (37)],"factum est autem rursum prelium aduersus israhel philistinorum, et cetera."
[001000 (39)],"    Eft wæs geworden wið israhel <gefeoht>; on ðam <gefeohte> wæs sum wundorlic ent se wolde ofslean þone cyning dauid, ac him <gehealp> sona abisai his ðegen, ioabes broðor, and he þone ent ofsloh, for þon ðe he geseah hu he syrwde embe dauid, wolde hine forstelan betwux his þegenum."
[001100 (46)],"    Ða sworon sona ðæs cyninges ðegenas ealle, and sædon him þus to: ne scealt ðu næfre heonon forð mid us to gefeohte, þinum feore to plyhte, þelæste þu adwæsce <israhela> leohtfæt: þæt wæs dauid him sylf be ðam ðe hi sædon swa."
[001200 (51)],"    Constantinus, se casere ðe ærest beah to cristendome, hæfde ænne heretogan se hatte gallicanus, þone he asende oft mid swiðlicere fyrdincge ongean ða onwinnendan leoda þe wunnon ongean þone casere, and he hi æfre gewilde to ðæs caseres willan."
[001300 (56)],"    And se gallicanus wearð syððan swa halig þæt he wundra worhte and wearð gemartirod for criste, swa swa ic awrat on englisc on sumum spelle iu."
[001400 (59)],"    Gratianus wæs gehaten sum healic casere, swyðe on god gelyfed, swa swa us segð seo boctripartita istoria, þæt is, þryfeald gereccednyss."
[001500 (62)],"    Ða wunnon wið hine þa wildan hæþenan, ac se casere asende him sona togeanes theodosium his heretogan, and he feaht wið ða hæþenan, and he feala ðusenda afylde þæra hæþenra, and he for þam micclan sige syððan wearð casere, swa swa seo boc us segð, sece se þe wylle."
[001600 (68)],"    Ða caseras woldon ða cenan men ofaxian, and him fultum findan and hi eac fyrðrian to ealles folces ðearfe, and hi forð tihtan, and wurðodon hi syððan hi sige hæfdon, swa swa we nu sædon be theodosige."
[001700 (73)],"    Theodosius se gingra and se wurðfulla casere sende oft his heretogan, swa swa us segð seo racu, to gehwylcum gefeohtum for his leode ware, and he him sylf wolde singan his gebedu, and gode betæcan symle his fyrde, and god him eac fylste and his folc bewerode, swa swa we awriton on sumon spelle hwilon."
[001800 (80)],"    Langsume tale we magon macian be ðysum gif we wyllað secgan be þam ðe us secgað bec, of þam ðe us becymð se wisdom and seo wissung, hu oft wurdon asende þa sigefæstan heretogan to manegum gewinnum heora leodum to ware; and ða cyningas sæton him sylfe swaðeah æt ham ymbe oðre bysga <heora> <leodum> to þearfe."
[001900 (87)],"    Moyses se mæra, þe mihte wið god sprecan, he asende iosue, swa swa us segð exodus, togeanes amalech; and moyses þa hwyle motode wið god and abæd him sige æt þam soðfæstan gode."
[002000 (91)],"    Ðis gewræc saul eft syððan on amalech, swa þæt he be godes hæse gehergode þone eard, and þa hæðenan acwealde, and heora cynn adylegode, for þan ðe hi wunnon wolice wið moysen."
[002100 (95)],"    Ure wissung and ure waru sceal beon of gode, and we sceolon secan æt gode sylfum urne ræd mid anrædum mode, and on eornost sprecan, þæt ure behat beon þe we behatað gode fæste and getreowe, trumran þonne stanweall; for þan ðe god is soðfæstnyss, and he soðfæstnysse lufað, and he ealle ða fordeð þe leasunga sprecað, swa swa hit on leden stent ðysum wordum awriten:perdes omnes qui loquuntur mendacium."
