id,text
[000100 (1)],"    On ðissum dæge we wurðiað mid lofsangum þone halgan papan þe is gehaten alexander, se ðrowode martirdom mid twæm mæssepreostum þa wæron gehatene euentius and theodolus; hi ðrowodon on ðissum dæge for heora drihtnes geleafan."
[000200 (6)],"    He wæs se fifta papa æfter petres ðrowunge, iunglic on gearum, and aldlic on geleafan, halig on his weorcum; and he gewende þa hæðenan ðurh his godnesse to godes geleafan, and feala ðara burhwitena he gebigde to gode."
[000300 (11)],"    Hermes wæs gehaten se yldesta burhwita on romana byrig, and he ða byri bewyste under þam casere traianus gehaten."
[000400 (14)],"    Ða gelamp hit swa þæt his sunu forðferde, seofon wintra cnapa, and he ða sarig wearð."
[000500 (16)],"    Ða cwæð þæs cildes fostormodor to þam sarigan fæder, gif ðu gelyfdest on crist, and gelæddest ðinne sunu to ðæs halgan peteres cyrcan, na to hæðengildum, þu hæfdest þinne sunu ansundne nu todæig."
[000600 (20)],"    Hermes hire cwæð to, ðu eart ðe sylf blind; gelyf ðu on crist, and gif ðin geleafa ðe gehælð, þonne gelyfe ic syþþan þæt he minne sunu mage mihtelice of deaðe aræran."
[000700 (24)],"    Ða eode þæt blinde wif ymb underntid to alexandre ðam papan, and eft ymbe middæig com ham to hire hlaforde mid halum eagum bliðe."
[000800 (27)],"    Heo genam ða þæs cildes lic, and mid geleafan eode to ðæm halgan papan, and hine bæd georne þæt he hit arærde þurh ðæs hælendes mihte."
[000900 (30)],"    Hwæt ða alexander on his gebedum cneowode, and þæt cild sona aras of deaðe þurh godd, and seo fostermodor hit bær bliðe to ðam fæder, hal and gesund, and he sona gelyfde on ðone ælmihtigan god þe swylce mihte hafð."
[001000 (35)],"    Hermes þa se fæder eode to ðam papan and feoll to his fotum, fulluhtes biddende."
[001100 (37)],"    He wearð ða gefullod æt ðam foresædan papan mid wife and mid cildum and mid gesibbum mannum and mid æhtemannum, ealles twelf hundred manna and fifti, ða he gefreode ealle and mid æhtum gegodode on ðæm halgan eastordæge."
[001200 (42)],"    Ðis wearð gecydd þæm casere traiane, hu hermes his gerefa hæfde forlæten ðone hæþenscipe þe he on gelyfde and wære gefullod æt þam foresædon papan; and he asende sona sumne heretogan to rome, aurelianus gehaten, to ofsleanne ða cristenan; ac traianus gewat on þæm ilcan geare."
[001300 (49)],"    Aurelianus þa ferde mid mycelre fare to rome, and he hæfde ðone anwald þe se oðer ær hæfde; and he gebrohte on cwartern þone halgan papan and ermen ðone heahgerefan he het healdan on bendum mid anum his þeigne, se hatte quirinus."
[001400 (54)],"    Ða axode quirinus þone arwurðan ermen, hwi dest ðu ðe swa wacne,swa æðelboren swa ðu eart, þæt þu þinne wurðscipe forlætst and on bendum þuss ligst?"
[001500 (57)],"    Hermes him andwyrde ardlice and cwæð: se weorldlica wurðscipe is awendedlic, and se heofonlica wunað ecelice."
[001600 (60)],"    Quirinus him cwæð to, cwist ðu þæt ænig lif sy æfter þissum life, be ðan ðe ðu gelyfst?"
[001700 (62)],"    Hermes him andwyrde, nu for feawum gearum ic tælde þa cristenan þe cwædon þæt ænig oðer lif wære æfter þissum life, and ic ðiss an lif to lufienne tealde."
[001800 (66)],"    Quirinus him cwæð to, do þæt ic cunne ðæt lif, and ic swa gelyfe swa swa ðu gelyfst."
[001900 (68)],"    Hermes cwæð him eft to, alexander se papa, þe nu on cwarterne is, þurh crist me onlihte, and me geleafan tæhte, and ic gelyfe nu on god."
[002000 (71)],    Gewend nu to ðam cwearterne and cyþ him uncer word.
[002100 (72)],"    Quirinus him cwæð to, ic gange nu to ðam cwarterne, and ic cweðe to alexandre, gif ðu cristes bydel eart, gecum to ermen, oððe hermes to þe, þæt ic inc gemete ðurh godes mihte ætgædere, and ic syþþan gelyfe swa swa ðu me tæcst."
[002200 (77)],"    Hermes him andwyrde, do swa ardlice."
[002300 (78)],"    Quirinus þa eode to ðam cwarterne hraðe, and gesette ma wearda ofer ðone halgan wer, and mid þrimfealdum locum þa duru beleac, and mid þrimfealdum hæftnydum gehæfte ðone papan, and het hine cunnien gif he acumen mihte of ðam hæftnydum to ðæm halgan ermen."
[002400 (84)],"    Alexander ða clypode to criste and cwæð, eala hælend crist, ðe me hete gesittan on peteres setle, asend me þinne engel, þæt he me gelæde to ermen ðinum þeowan, and eft on ærnemergen hider ongean gelæde, swa þæt nan mann nyte hwænne ic fare oððe cume."
[002500 (90)],"    Hwæt þa on æfninge com godes engel mid leohte to alexandre, and gelædde hine to ermen, to quirines huse, þær þær he gehæft wæs."
[002600 (93)],"    Eft on ærnemergen eode quirinus into his hordcleofan, and þa halgan gemette, alexandrum and ermen, on heora gebedum samod, and leoht ætforan heom, and he wearð afyrht."
[002700 (97)],"    Ða halgan him cwædon to, ðu cwæde þæt þu woldost sona on god gelefan gif ðu us gesawe ætgædere: gelyf nu on god, nu ðu us ætgædere gesihst."
[002800 (100)],    Hermes him sæde eac hu his sunu wearð aræred of deaðe to life þurh alexandres geleafan.
[002900 (102)],"    Quirinus him andwyrde, ic habbe ane dohtor wlitige on ansyne, ac heo is forðearle awlætt, for ðon ðe heo is hoferode; ac gehelpað hire, ic bidde, and ic syþþan gelyfe on ðone hælend mid eow."
[003000 (106)],"    Ða cwæð alexander, læd hig to ðam cwarterne to me."
[003100 (107)],"    Quirinus him andwyrde, ðu eart on minum huse nu, and humeta hatst ðu hig bringan to þam cwarterne?"
[003200 (109)],"    Alexander him cwæð to, gang ardlice and bring hi, for ðan þe ðu me ðær gemetest þonne þu mid hire cymst."
[003300 (111)],"    He eode ða sona, and godes engel gelædde þone halgan papan eft to ðam cwarterne, and se engel syþþan gewat."
[003400 (114)],    Quirinus com þa syþþan and þæt cwartern gemette all swa fæste belocan swa he hit ær forlet.
[003500 (116)],"    He unleac ða duru, and alexander se papa sæt on þam cwarterne swa swa he ær gecwæð."
[003600 (118)],"    Ða feoll quirinus afyrht to his fotum, ofdrædd þæt him godes yrre on becumen sceolde."
[003700 (120)],"    Se papa hine frefrode, þæt he unforht wære, and he æteowde þæm halgan his unhalan dohtor."
[003800 (122)],    Ða het alexander hine axian hraðe hwæðer on ðam cwarterne wæron ænige cristene menn for godes geleafan belocene on ðam witum.
[003900 (125)],"    He fandode þa, and afunde ðærinne twegen mæssepreostas, mæres lifes menn, euentium and theodolum, of estdæle cumene."
[004000 (128)],    Ða het alexander þæt he mid arwurðnesse sceolde hi gefeccan swyþe raðe him to.
[004100 (130)],    Quirinus þa mid ofste adyde of ðæm papan ealle þa hæftnedu þe he mid gehæft wæs.
[004200 (132)],"    Ða dyde se halga wer on his dohter swyre þæt ilce geoc þe wæs on his agenum swuran, and se fæder þa eode æfter ðam preostum."
[004300 (135)],"    Eft ða se fæder com mid þam foresædum preostum, þa wæs his dohtor hal, and he ofwundrod cwæð: eala ðu halga fæder, far heonon ic ðe bidde, ðe læs þe heofonlic fyr me færlice forbærne."
[004400 (139)],"    Alexander him cwæð to, gif ðu me ænigne ðanc don wylt, gedo þæt alle þas hæftlingas þe on ðissum cwarterne synt gebugon to cristendome þurh þine tyhtinge."
[004500 (142)],"    Ða cwæð quirinus him to, ge cristenan syndon halie, and þas hæftlingas synt swyþe fordone menn, sume morðslagan, sume manfulle forligras, sume unlybwyrhtan, sume yfeldæde, sume eac forscyldegode mid mislicum leahtrum."
[004600 (147)],"    Alexander cwæð, crist ure alysend com to middanearde for synfullum mannum, and he synfullan clypað simle to mildse; ne twynie ða nan ðing, læt hi cuman ealle to me."
[004700 (151)],"    Quirinus þa clypode to ðam mannum and cwæð: swa hwa swa wyle cristen beon, cume hider to me; and se ðe gefulled beo, fare him freo aweig."
[004800 (154)],"    Hi comon ða ealle to ðæm arwurðan papan, and he hig þa lærde, and heora geleafan heom tæhte oðþæt hi ealle gelyfdon on þone lifigendan god, and wurdon gefullode wel twenti manna; and quirinus syþþan sona wearð gefullod mid eallum his hiwum on ðæs hælendes naman, and þæt cwartern wearð þa gelic geleaffulre cyrcean."
[004900 (161)],"    Ðiss wearð þa gecydd þam cwellere aureliane, and he het him gelangien þone gelyfedan quirinum, and cwæð him sona to, ic hæfde þe for sunu, and þu me gebysmrodest, nu ðu gebogen eart þurh alexander to oðrum bigenge."
[005000 (166)],"    Ða cwæð quirinus him to, ic eom cristen on eornest; wylle ðu beswingen, wylle ðu ofslean, wylle ðu adrencean, wylle ðu adydan, wylle ðu forbærnan, ne beo ic nan oðer."
[005100 (170)],"    Witodlice ic dyde þæt þa gewurdon cristene ealle þe in ðam cwarterne beclysode wæron, and ic hi ealle gescrydde mid eallhwitum reafe, and ic let hi frige faran gif hi woldon; and alexandrum ic bæd, and ermen eac swylce, þæt hi ut ferdon, ac hi faren noldon."
[005200 (176)],"    Ða þa scyldige wæron, þa secgað mid geleafan, gif we for urum synnum ofslagene beon sculdon, and mid ealle amyrde, hu mycele swyþor sculon we ure sawla geoffrian for ures hælendes naman."
[005300 (180)],"    Ealle hi gewilniað þe on ðam cwarterne wuniað martirdom to þrowienne for drihtnes geleafan, swa swa se hungria mann his metes bið oflyst; onginn nu to donne loc hwæt ðe geðynce."
[005400 (184)],"    Hwæt þa aurelianus mid yrre him cwæð to, ic hate nu forceorfan þine scearpan tungan, for ðon ðe ðu dorstest þus dyrstelice sprecan."
[005500 (187)],"    Quirinus him andwyrde, eala ðu erming, and þu ungesæliga, alys ðine sawle, þæt þa ecan wita ðine sawle ne gelæccan."
[005600 (190)],"    Ða het aurelianus on hengenne afæstnien þone halgan wer, and aðenian his lima swa swa man webb tyht; ac he nan word ne gecwæð."
[005700 (193)],"    He het þa forceorfan his handa and his fet, and syþþan beheafdien, and swa hundum worpan."
[005800 (195)],"    His lic wearð þeah bebyrged fram þam geleaffullum cristenum, and his dohtor ðurhwunode for hire drihtnes lufon on clænum mæigðhade, criste ðeowiende."
[005900 (198)],"    Aurelianus het eac syþþan beheafdien ðone arwurðan ermen, and his agen swustor, theodora gehaten, bebyrgde his lic."
[006000 (201)],"    Ealla ða hæftlingas þe se halga papa on ðæm cwarterne gefullode het se cwellere adrencan on anum tobrocenan scipe on deoppre sæ, and heora sawla swa siþodon to criste."
[006100 (205)],"    Æfter sumum fyrste het se foresæda cwellere þone halgan alexandrum to him gelædan mid þam twam mæssepreostum, and se manfulla him to cwæð, alexander papa, ic axie ærest ðe,et reliqua."
