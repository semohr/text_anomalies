id,text
[000100 (1)],"    Be þyson cwæþ se hælend on oðre stowe: ðær þær ic sylf beo, þær biþ mid me se þe me þenaþ."
[000200 (2)],"    And swa hwa swa me þenað, hyne arwurþað min fæder se þe on heofonum is."
[000300 (3)],    Mid hwylcum wurðmynte arwurþaþ se fæder þone þen þe hys suna þenað on þysum life?
[000400 (5)],    Mid þam micclum wurþmynte þe crist sylf cwæþ: þæt he hæbbe wununge mid him þær þær he sylf biþ on þære ecan myrhþe mid eallum hys halgum.
[000500 (7)],    Hwæt is se þen þe criste þenað on ðysum life?
[000600 (8)],"    Ælc þæra manna þe cristes willan on ænige wisan gewyrcþ, he þenað criste; and crist þenað hym eft on heofonan rice swa swa he sylf cwæþ:amen dico uobis, quod precinget se, et faciet illos discumbere, et transiens ministrabit illis;ðæt is on urum gereorde, soþ ic eow secge, þæt he begyrt hyne sylfne, and deþ hi sittan, and he gæþ sylf and hym þenað."
[000700 (14)],    Ðis sæde crist be hym sylfum: þæt he wolde him sylf hys halgum þenian on hys rice.
[000800 (15)],    To þyssere wynsuman þenunge becumaþ of þyssere worulde ægþer ge þa gehadodan menn ge þa læwedan.
[000900 (17)],"    Ærest þa gehadodan godes þeowas þe nu gode mid clænnysse þeowiaþ, and siþþan þa goodan læwedan menn þe heora lif rihtlice lybbað; ac to þam gereorde ne becymþ nan manhata ne nan swica, buton hi heora yfelnysse ær heora ende gebeton."
