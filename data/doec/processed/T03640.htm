id,text
[000100 (1)],"    Gyt we wyllað eow secgan be sumon gesæligon cyninge þe wearð eac geeadmet, na unþances swaþeah, ac for godes ege for hys agenum gylte: þæt wæs theodosius, þe æfter ures drihtnes tocyme cristendom underfeng and to fulluhte gebeah, mid þam þe se cristendom þeonde wæs."
[000200 (7)],"    Constantinus se æþela wæs ærest cristen of eallum þam kaserum þe to criste gebugon, and he ana ahte ealles middaneardes geweald."
[000300 (10)],"    He awearp þone hæðenscipe, and awende his leode to cristes geleafan and to hys clænum biggengum."
[000400 (12)],"    He ne tobræc swaþeah þa deofolican tempel þæra hæþenra goda for hys goodnysse, ac forbead hys folce þa fulan bigengas þære deofollican offrunge."
[000500 (15)],"    Ac theodosius æfter feawum gearum feng to þam cynedome, ofer ealne middaneard geleaffull casere."
[000600 (18)],"    He het þa tobrecan þa deofollican biggengas, and ealle þa anlicnyssa þæra ærenra goda, and gyldene and seolfrene, for godes geleafan, and þa mæran tempel þe menn macodon gefyrn þam hæðenum godum to healicum wurðmyntum."
[000700 (23)],"    He wæs swiðe sigefæst for his soðum geleafan, and æfre he oferwann his wiðerwinnan gehwær þurh þæs hælendes fultum þe he on gelyfde, and he adwæscte gedwyld and þa gedwolan forseah, and he þone soðan geleafan symle arærde."
[000800 (28)],"    Thesalonica wæs gehaten sum heafodburh þa on hys anwealde, swa swa ealle oðre wæron, on þære gelamp þa for sumere ceaste þæt man þæs caseres menn mistucode þær, and sume hys gerefan oftorfodan mid stanum."
[000900 (33)],"    Þa wearð se casere þearle gegremod, and asende his here to þære heafodbyrig, het ealle ofslean þa ceastergewaran, ge scyldige ge unscyldige for hys foresewennysse, and man ofsloh þær þa seofon þusenda manna."
[001000 (38)],"    Ða wæs sum mære biscop, ambrosius gehaten, on mediolanabyrig, swiðe breme lareow and swiðe anræde mann."
[001100 (40)],"    Þa ofahsode he þiss, and he swiðe bemænde þæt se mæra casere swylce dæde gedyde ongean hys drihten."
[001200 (43)],"    Hit gelamp þa siððan æfter lytlum fæce þæt se casere com mid hys cempum farende to mediolanabyrig, wolde hyne gebiddan æt þam biscopstole, ac se biscop eode ut hym togeanes and forwyrnde hym innganges."
[001300 (48)],"    Ambrosius hym cwæð to: eala þu casere, nast þu þa micelnysse þæra manna <sleges> þe ðu gefremodest þurh þine reðnysse, ne þin mod ne oncnæwð þone micclan hefe þinre dyrstignysse þe þu gedon hæfst; oððe hwæþer þin miht þe mæge forwyrnan þæt ðu þas synne ne sceole oncnawan?"
[001400 (55)],"    Hyt gerist swaþeah þæt þæt gerad oferswiðe þone woruldlican anweald, and þu wite þæt ðu eart mannes gecyndes þeah þu casere sy, and hwanon þu come and to hwam þu gewendst."
[001500 (59)],"    Þu eart mannum gelic þeah þe þu mihte hæbbe, untrum swa swa mann þeah ðe þu werige purpuran, and an soðlice is ure ealra <drihten>, ealra þeoda cyning, se ðe ana is scyppend."
[001600 (63)],"    Mid hwylcum eagum besceawast þu þæs soðan godes tempel, mid hwylcum fotum gæst þu on godes halgan flore, hu miht ðu ahebban þine handa to gode, of <ðam> <þe> gyt dropað þæt unrihtwise blod þe ðu þurh hatheortnysse nu hete ageotan?"
[001700 (68)],    Mid hwylcere dyrstignysse dearst þu underfon þæt halige husel æfter swylcere dæde?
[001800 (70)],"    Gewit aweg, gewit, þe læs þe þe gewurðe þin anwilnyss to deopran synne."
[001900 (72)],    Underfoh þone bend þe ure drihten geband: he is se mæsta læcedom þinre manfullan dæde.
[002000 (74)],"    Þa wiste se casere wel hwæt he mænde, þæt he sylf wære gebunden þurh þæs biscopes hæse, and fram godes cyrcan ascyred swa wære oðþæt se bisceop hyne <unbunde> <eft>; and he wæs þa gehyrsum hys hæsum sona, gewende þa swa ham dreoriglice heofigende."
[002100 (80)],"    He sæt þa on hys bure biterlice wepende eahta monðas fullice for hys misdæde, þæt he næfre ne geswac þære sorhfullan geomrunge oðþæt hit genealæhte þæs hælendes gebyrdtide to middanwintra þa he to men wæs geboren."
[002200 (85)],"    Þa wolde an hys þegna hyne frefrian, ruphinus gehaten, and eode inn to him þær se casere læg on þære flore wepende, and ahsode hwi he wolde swa wundorlice heofian."
[002300 (89)],"    He cwæð þa mid wope, me þincð þæt ðu plegast and þu mine yrmðe naht ne gefredst."
[002400 (91)],"    Ic heofige and geomrie mine hefegan bendas, for þam þe þeowum mannum to þissere halgan tide and earmum mannum is inngang alyfed innto godes cyrican god to gebiddanne, and ic ne mot nu gan innto godes huse; and eac þartoeacan me is heofon belocen."
[002500 (97)],    Þis he cwæð mid siccetunge and mid sarlicum wope.
[002600 (98)],"    Ða cwæð ruphinus þæt he yrnan wolde to þam halgan biscope, and hine georne biddan þæt he unbunde þone bend þe he gewrað."
[002700 (101)],"    Þa cwæð se casere, ic cann hyne swa geare þæt he nele awendan godes rihtwisnysse for minum cynedome to nanre wohnysse."
[002800 (104)],"    Hi eodan swaþeah begen to þam biscope sona, and fundon hine sittende on cumena huse, and se casere hyne bæd mid soðre eadmodnysse þæt <he> hys bendas unbindan sceolde."
[002900 (108)],"    Þa cwæð ambrosius, hwi come þu hider?"
[003000 (109)],"    Wilt þu forgægan godes æ nu, and mid þinum riccetere wendan ongean god?"
[003100 (111)],"    Se casere hym andwyrde, ne eom ic na swa dyrstig þæt ic durre tobrecan drihtnes gesetnysse, ne ic nelle inn gan into godes huse; ac ic bidde þe georne þæt ðu unbindan sceole mine swaran bendas, and gebide for me þæt god me geopenige hys huses inngang, þone þe he geopenade eallum behreowsiendum."
[003200 (118)],"    Ða cwæð se biscop hym to, hwær is þin dædbot æfter swylcere unrihtwisnysse?"
[003300 (119)],    Oððe hu hæfst ðu gehæled þa micclan wunda þinre manfullan dæde?
[003400 (121)],"    Þa cwæð theodosius, þu scealt me tæcan þone gastlican læcedom, and to gode me þingian, and ic sceal underfon æt þe þa bote."
[003500 (124)],"    Hwæt þa se biscop hym bote þæs tæhte, and het hyne warnian eft wið swylce dæde, and hyne unband þa fram hys synna bendum and lyfde him ingang into godes huse; and se casere gehyrsumode eallum hys hæsum mid micelre eadmodnysse, and eode innto cyrcan, læg on þære flore eallum limum astreht, and beot hys breost, biterlice wepende, and bæd hym miltsunge hys misdæda æt gode, and gestod þa mæssan mid oðrum mannum."
[003600 (134)],"    We magon wundrian þæs mæran bisceopes, and hys anrædnyss is swyðe heriendlic, and þæs caseres eadmodnyss eac þartogeanes is swiðe micel, þæt he mihte swa forberan on swylcum anwealde þæt he wære amansumod; ac seo eadmodnyss hym becom to ecere hæle."
