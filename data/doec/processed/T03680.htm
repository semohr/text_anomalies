id,text
[000100 (1)],"    Ure hælend crist wæs gehyrsum his fæder, swa þæt he sylfwilles hine sealde to deaðe for ure alysednesse mid micelre lufe."
[000200 (4)],"    Nu sceal ælc bearn beon his fæder underþeod to þæs hælendes willan, ac he ne sceal na swaþeah his ræde folgian gif he him misræt for gode, ne his wissungum, gif he hine wemð fram criste."
[000300 (8)],"    Ða þe on mægðhade and on modes clænnesse heora lif libbað, locien hy georne þæt hy þa ne forseon þe on sinscipe wuniað, for ðan þe þæt eadmode wif, swa swa augustinus cwæð, bið betere ætforan gode þonne þæt modige mæden."
[000400 (13)],"    For ðam mot seo eadmodnes beon mid þære clænnesse þæt se mægðhad mage þa miclan geþincðe habban þæs hundfealdan wæstmes, swa swa se hælend cwæð."
[000500 (16)],"    And æfre to godes bebodum man sceal beon gehyrsum, <and> þam gastlican ealdre þe him for gode <wissað>."
[000600 (18)],"    Be ðam cwæð samuel to saule þam cynge þa þa he godes hæse and his wissunge forseah:melior est enim obedientia quam uictima: betere is soðlice seo gehyrsumnes þonne seo onsægednes, þæt syndon offrunga; and betere is to heorcnienne þæs hælendes willan þonne him to offrigenne ænige oðre lac; for ðan þe hit soðlice is, swa swa samuel sæde, swylce hæðenscipe, and swylc swa is deofolgyld, þæt se man wiðrige ongean godes willan, and nelle gehyrsumian his hæsum nateshwon."
[000700 (29)],"    Ðis is nu gesæd sceortlice þus, and we sæcgað gyt þæt we sceolan god don on urum ælmesdædum þam ælmihtigum gode to lofe, se ðe ure lytlan lac mid lufe underfehð, gif we mid godum willan hy gode betæcað, and on his þearfum her hy aspendað."
[000800 (35)],"    He sceawað þæs mannes heortan swiðor þonne his lac, for ðam þe him nan neod nis ure lytlan sylene, se ðe ægðer hæfð on his anwealde symble heofonan and eorðan, and þæt þæt him on wunað; ac he forgeaf us mannum middaneardlice þing us sylfum to bryce, and þæt we hine oncnawan mid þam eorðlicum þingum him to wyrðmynte, and he us forgylt eft be hundfealdum swa hwæt swa we her doð for his lufan to gode."
[000900 (44)],"    Gif þu oncnawst þinne drihten on þinum ælmesdædum be ðinre lytlan mæðe on wanhalum mannum, hit fremað þe sylfum on þam selran life, and gode naht ne hearmað þeah ðe þu hine forgite; god girnð þære godnysse þines godan modes, na þinra æhta, se ðe ah ealle þing."
[001000 (50)],"    Gif þu hwæt dest him to lofe on his lacum mid cyste, þu geswutelast þine godnessa swa mid þære dæde."
[001100 (52)],"    Gif þu þonne nan god for gode don nelt, þu geswutelast þa uncyste þines yfelan modes, and seo yfelnes þe fordeð on ecnysse wið god."
[001200 (55)],"    Be ðam þe se hælend on his halgan godspelle cwæð,nesciat sinistra tua quid faciat dextera tua,nyte þin wynstre hand hwæt þin swiðre hand do, us nis na to understandenne be ðam stæflicum andgite, ac be þam gastlicum andgite, þæt we for godes lufan ure ælmessan don, na for idelum gylpe."
[001300 (61)],    Seo wynstre hand getacnað þissere worulde gylp.
[001400 (62)],"    Nu se ðe ælmessan dælð þam ælmihtigan to lofe, he dælð soðlice mid þære swiðran handa."
[001500 (64)],"    And se ðe for idelum gylpe his ælmessan dælð, he dælð witodlice mid þære wynstran handa."
[001600 (66)],"    Gif seo swiðre hand bið seoc oððe untrum, wel he mot dælan mid þære wynstran handa, gif he þone idelan gylp eallunga onscunað."
[001700 (69)],"    Ealswa be fæstenum: gif we fæstað eawunga on gebodenum fæstenum, and þonne we us gebiddað betwux oðrum mannum, æt mæssan and æt tidsangum, eall hit bið diglice gif we hit doð butan gylpe, urum hælende to lofe, þæt we habban þa mede on þam soðan life on ecere gesælðe."
[001800 (75)],"    God sylf bebead on þære ealdan æ, and eac manað on þære niwan, þæt ælc cristen man sceal glædlice syllan gode his frumwæstmas, and his teoðunge ealra þæra wæstma þe him god to þam geare forgifð, and ealre þære geoguðe þe him of his orfe acenned bið, and ealra þara goda þe him god to þam geare foresceawað, to þy þæt he mid gesundfulnysse and godes bletsunge þara nigen dæla brucan mote; for ðam þe hit stent on halgum bocum þus awriten:si quis primitias retinuerit, aut decimas de laboribus suis, maledictus sit in omni domo sua; ðæt is on englisc, swa hwa swa his frumwæstmas oððe teoðunge his agenre tilðe gode ætbret, þæt he bið awyrged on ealre his hiwrædene."
[001900 (85)],"    Eft is awriten, gif þu æthæfst gode þa teoðunge, þæt his rihtwisnes benæmð þe þara nigon dæla, and læt þe habban þone teoðan dæl."
[002000 (87)],"    Se ælmihtiga god, þe us ealle þing forgifð, wile habban æt us þa teoþunga his agenre gife, na for his neode, ac for ure, him to wyrðmynte and us to þearfe, for þære gehyrsumnysse, swa swa he behet þurh his witegan, þus cweðende: betæcað me eowre teoðunge glædlice butan elcunge, and afandiað min swa, cwæð god, hwæðer ic eow forgife syððan renscuras, and gode gewideru, and wæstmas oð fulre genihtsumnesse."
[002100 (94)],"    Ða twegen dælas þære teoþunge man sceal betæcan godes þeowum into þam mynstre þær þær he to hyrð, þær þær he his cristendom hæfð, and þone þriddan dæl man sceal dælan þearfum, and wuduwum, and steopcildum, and ælþeodigum mannum; for ðam þe seo teoðung is godes dæl, and he sylf hy betæhte þam þe him synderlice þeowiað."
[002200 (99)],"    Ælcum men þe ænige tilunge hæfð, oððe on cræfte, oððe on mangunge, oððe on oðrum begeatum, ælcum is beboden þæt hy þa teoðunge gode glædlice syllan of heora begeatum oððe cræftum þe him god forgeaf."
[002300 (103)],"    Se ðe næfð butan an cealf on geoguðe, oððe an lamb, he do swa micel to godes lacum þærfore swa þær to teoþunge gebyrige, þæt is se teoða dæl þæs þe hit wyrðe is."
[002400 (105)],"    Frumwæstmas hatað sume men ælmesæcer, se ðe us ærest geripod bið of þam man sceal don ælmessan be his mihte, and bletsian þone niwan hlaf, and onbyrige ærest se godes þeowa þæs hlafes, and ealra þara oðra wæstma, ær þam þe se hlaford his onbyrige."
[002500 (109)],"    Frumwæstmas synd eac swa hwæt swa us ærest on geoguðe acenned bið, and þæt is eall geteald to godes lacum, þeah ðe hit eow ungewunelic sy."
[002600 (112)],"    On þissum þingum and on eallum oðrum begeatum we scylon wurðian urne drihten þe us ða god foresceawað, se ðe leofað and rixað a in ealra worulda woruld a butan ende."
[002700 (114)],    Amen.
