id,text
[000100 (1)],"    A LA, gebroðræ, aræreð eowre heorte to ðam heofenlice Gode mid soðe ileafe for ðisse halgæ dæge; & lufiæð eowre Hælend, þe mid eadmodnesse to us com nu todæg, on soðe menniscnesse acenned of Mariæ þet halige mæden."
[000200 (4)],"    & heo ane is mæden & moder buton wæres imane, swa nan oþer ne bið næfre on ecnesse."
[000300 (5)],"    Crist wearð akenned of þam clene mæden, on sawle & on lichame soð mon & soð God, for ure alysednesse, & eac ure lufe."
[000400 (7)],"    & he alysde us mid his agene life fram hellice pine, & walde us habben to him to þære heofenlice blisse þe we to isceapene weron."
[000500 (9)],"    He wyle mucel habbæn of þissen middenearde, of al moncynne, to his mycele blisse & to his heofenlice hirede mid his halgen englum; for þan ðe hit birisæð ure Drihten þæt he mid mucele weorode on his riche blissie, & þæt he mucel hirod habbe on his rice biforen alle oðre kynges."
[000600 (14)],"    For þon ðe he ane is God, & allre kynges kyng, & alre lafordæ laford, a on ecnesse rixiende mid alle his halgen."
[000700 (15)],"    Nu weron summe dwolmen mid deofles gaste ifulled þe nolden ilyfæn þæt þe lyfigende Hælend wære æfre ær þysre weorlde angein wuniende mid his heofenlice Fæder, of him soðlice acenned; ac, bi þon þe heo sædon, sum timæ sceolde beon ær þam þe ðe Hælend wære þe alle þing iwrohte."
[000800 (20)],"    Nu mage ge ihyren hu þe Hælend andswerede þam arlease Iudeis þe him syððan acwaldon, þa ðe heo him axodon mid onde & cwæden, Sæge us, la."
[000900 (22)],    Hwæt eart ðu.
[001000 (22)],"    & he heom andswarede þus,Principium qui & loquor uobis; Ic me seolf eam angen þe wið eow speke."
[001100 (24)],"    Her is sceortlic andsware, ant swiðe deoplic."
[001200 (25)],"    Gif æni þing wære wuniende ær þene God, þenne nære he angin ne ordfrumæ alræ isceaftæ, ac he soðlice is an Almihtig God effre unbigunnen."
[001300 (27)],"    & he alle isceaftæ isceop swa swa he wolde, summe to engles, summe eac to monen; & on monie wise he wrohte iscefta."
[001400 (29)],"    & nes nan timæ ne nefræ nane tide, ne nan oðre gesceaft þe he ane ne isceop."
[001500 (30)],"    Se Almihtig Fæder þe alle þing isceop, he streonde ænne Sune of him sylfum acenned buton wifes imanan; & þe is his wisdom, of þam wise Fæder na iwroht ne isceapen, ac he wæs effre Almihtig Sune of þam Almihtig Fæder."
[001600 (33)],"    Þurh ðone he isceop alle gesceaftæ, & heom alle lif bifeste þurh ðone lifiende Gast, þe is heora begræ lufe of ham bam eafre."
[001700 (35)],"    Na swa ðeah acenned, ne he nis na Sunu, ne he næfre ne ongon; ac he wæs æfre God of þam Almihtig Fæder, & of <his> acennede Sune, heoræ begre lufe & willæ, on ane godcundnesse æfre wuniende."
[001800 (38)],"    Nu is þe Fæder angin, & þe Sune angin, & þe Halga Gast angin, þæt is ordfrumæ."
[001900 (39)],"    Na þreo angin, ne þreo ordfrumæ, ac heo alle þreo on ane godcundnesse beoð an angin & an Almihtig God, us unasegenlic, & unasmeagenlic."
[002000 (42)],    Ac þe mon goffæð & sottæð þe wule habben ænig þing ætforæn þam anginne ðe alle þing isceop.
[002100 (43)],"    Þeo halige ðrymnesse mid unasegenlicræ mihte wæs æfre wunigende, & wrohte alle þing; & nis nan gesceaft þe heo ne scopen; ne nan tid ne wunæð þe heo ne wrohten."
[002200 (46)],"    Ðis ge sceolen ilyfen, swa swa us læreð þe witega,Nisi credideritis non intelligitis, Buton ge hit ilefæn ne mage ge hit understanden."
[002300 (48)],"    Nu is eft awriton on oðre stowe þus,Altiora te ne quesieris."
[002400 (49)],"    Ne ongin þu to asmeagene ofer þine meðe embe þa mycele deopnesse; ne hure embe þone þe alle þing iscop; ac ilef on him, forðan þe he is soð lif; for þi læs ðe þu dweolie on þine þriste smeagunge, for þan ðe ðu ne miht."
[002500 (53)],"    Ne forðen engles ne magen næfre asmegen embe heoræ Scuppend, buton þæt he æfre wæs unongunnen Wurhtæ; & he æfre þurhwunæð on ecnesse an God."
[002600 (55)],"    Gif he angin hæfde, oðer he ongunne to beon, þenne nere he næfre Almihtig Wealdend."
[002700 (56)],"    Gif nu sum sot wæneð þæt he wrohte hine sylfen, þenne axie we him hu þe heofenlice God hine sylfen wrohte, gif he himsylf ær nes, oðer hwa wurcæð ænig þing buton he ær wære, & wununge hæfde þæt he wyrcen mihte."
[002800 (60)],"    Þe ðe furðor smeað þæt he fandie God, he bið ilic þam men þe summe læddræ aræreð, & astihð þonne uppon þære læddrestæfæ, a þæt he up cume to þære læddre ende; & wule þonne stigan ufor butan stafæ, þonne fællæð he stedeleas for his stuntnesse, swa mucele wyrsse swa he forðor stop."
[002900 (64)],"    Ne ongon næfre þe Almihtig God Fæder, ac he wæs æfre God; & his ancennedæ Sunæ æfre of him acenned, all swa mihtig swa he, he is miht, & wisdom of þam wise Fæder."
[003000 (67)],"    & þe Halgæ Gast, heoræ beigræ lufæ, ne ongan næfre, ac he wæs æfre God, heo ðreo an God wunigende on ane cynde, untodæledlic on ane mægenðrymme, & on ane godcundnesse iliche mihtige, nan læsse þene oðer."
[003100 (70)],"    Swa hwæt swa bið læsse ðone God, þæt ne bið na God; þæt þæt lator bið þone God þæt hæfeð angin, & ne bið na God."
[003200 (72)],"    God næfð nan angin, ac he wæs æfre & wunæð a on ecnesse."
[003300 (73)],"    Nu beoð summe isceaftæ þurh God swa isceapene, þæt heo habbæð angin, & eac endæð & to nohte iwurðæþ, for þam þe heo nabbæð nane sawle."
[003400 (75)],"    Heo beoð hwilwendlice, swa þæt heo beoð summe hwile."
[003500 (76)],"    Þæt beoð nytene, & fiscsæs & fugelas."
[003600 (76)],"    Heo weron iscapene þurh God, & heo iwurðæþ to nohte."
[003700 (77)],"    Nu beoð oðre isceaftæ <þurh> Gode swa iscapene, þæt heo habbæþ angin & nænne ende; & beoþ æce on þam æftran dæle."
[003800 (79)],"    Þæt beoð englæs, & monne sawle; heo ne endiæð næfre, þeah heo ær ongunnon."
[003900 (80)],"    Ðæh ðes monnes lichame swælte, oðer he on watere adrynce, oðer he wurðe forbernd, ne mæg næfre his sawle endiæn; ac beo heo ufel, beo heo god, heo bið æfre swa swa engles beoð æfre þurhwuniende on ece worlde."
[004000 (84)],    Nu is þe Almihtig Scuppend þe alle þing iscop ane swa ece þæt he nafeð nan angin.
[004100 (85)],"    Ne he nafæð nenne ende, ac he him sylf is ægþer ordfrume & ende, Ealwealdend God."
[004200 (86)],"    Ne ondred he him nænne, for þan ðe nan oðer nis mihtigræ þonne he, ne forðon him ilic."
[004300 (88)],"    Æfre he bið gyfende his gyfæ þam ðe he wyle, ac he his þing ne wonæð, ne he nanes þinges ne bihofæð."
[004400 (89)],"    Æfre he bið Almihtig, & æfre he wule wæl."
[004500 (90)],"    Nyle he næfre nan ufel, ac he hatæð soðlice þa ðe unriht wurceæð, & eac þa fordeþ ðe leasungæ specæð mid unleaffulnesse."
[004600 (92)],    Nu beoð þa gesceaftæ þe þe an Scyppend iscop mislice heowes & monifealdes cyndes; & heo alle ne libbæð na on ane wisæ.
[004700 (94)],"    Summe heo beoð unlichamlice & eac unsegenlice swa beoð englæs; heo nabbæð nænne lichame, & heo libbæð on heofene, swiðe bliþful on Godes isihðe, & heo eorðlice mætes næfre ne brucæð."
[004800 (97)],"    Summe heo beoð lichamlice, & unsceadwise, & mid alle lichame on eorðe creopaþ; þæt is, all wyrmcyn, swa swa eow fulcuð is."
[004900 (99)],    Summe gað on twam fotum; summe beoð feowerfote.
[005000 (100)],    Summe swimmæð on flode; summe fleoð geont þas lyft.
[005100 (101)],    Þa fixas nabbæþ nan lif buton wætere; ne we ne magon libban noht longe on watere.
[005200 (102)],"    Ealle heo beoþ alytene & lybbæþ bi þare eorþan, ac þe mon ane hæfð uprihtne geong, for þam þe he is isceapen to his Scyppendes anlicnesse."
[005300 (104)],"    He is on sawle liffæst mid gesceadwisnesse, & his geong bitacnæð, þenne he uprihtes gæð, þæt he sceal smeagen embe God & embe þa heofenlice þing swiðor þenne embe ða eorðlice þing, swiðor embe þa ecan þonne embe þa ateoriendlice, forþi læs ðe his mod beo bineoðan his lichame."
[005400 (108)],"    Þe mon þe æfre smeað embe þas eorðlican & witendlicen þing, he bið ilic þam wyrme þe mid alle lichame creopæð on ðare eorðæ."
[005500 (110)],"    Ne beo ge na attre, swa swa ða yfelæ neddræ, terende eow bitweonen & teone wyrcende; ne ge ne gan lytende, swa swa ða nytene gað þe libbæþ bi gres, & heo Godes ne gemeþ."
[005600 (113)],"    Soðlice ure Scuppend us geaf to bileofenæn igearcnodne laf of eorðlice tylunge, & eac þone arwurðæ laf þe engles brucæð, þæt is, þe Hælend Crist þe is heoræ lif & uræ."
[005700 (116)],"    He is þe liflice laf þe of heofene astah, & nu todæg wærð acenned of þam clæne mædene; he is engle lif & ure þurh geleafe."
[005800 (118)],"    He cwæð bi him sylfum on his godspelle,Ego sum panis uiuus qui de celo descendi, Ic eom þe liflice laf þe of heofene astah; & þe þe of þam lafe æet, he leofæð on ecnesse."
[005900 (120)],    & þe laf þe ic sulle is soðlice mi licame for middaneardes life monne to alysednesse.
[006000 (122)],    Ðesne laf we æteð þonne we mid bileafan gað to halige husle ure Hælendes lichame.
[006100 (123)],"    & nu todæg for þisse symbledæge & for Cristes accennednesse men sceoldon underfon Cristes lichame on þam halgæ husle þam Hælende to wurðmente, þe us neahlæcede mid his acennednesse."
[006200 (126)],"    & gif ge þaræ gode cyðon, ge sceolden ilome gan to þam halge husle eowre sawle to hæle, swa swa mon deþ gehwær þær ðe me wæl halt þone cristendom."
[006300 (128)],"    Ge men sceolen witen & wislice understonden for hwi oðer for hwon ge beoð isceapene on þisse sceorte life, oððe to hwan ge wurðæþ iwende æfter þissum life."
[006400 (131)],"    Eow is mucel neod þæt ge on eowre mode icnawæn þone lifigende God, & on him ilefæn, & þæt ge eac smeagen embe eowre agene sawle, þæt ge sum þing cynnon bi hure cynde."
[006500 (134)],"    Heo is unsegenlic, & heo sylf beræð all þone lichame & him liffæst, þa hwile þe heo bið on þam buce wunigende."
[006600 (135)],"    & þone heo ut gæð, he went al to stence & to þam ylce duste þe <he> of isceapen wæs."
[006700 (137)],"    He sceal swa ðeah arisan soðlice to life togeanes his Drihtine on þam endenextæ dæge, & ædlean underfon alre his dæda."
[006800 (139)],    Þam mon is icundelic þæt he lufie God.
[006900 (139)],    Hwæt is nu god buton God ane?
[007000 (140)],"    He is healic godnes, & we sceolen him lufien."
[007100 (141)],    We nabbæð nane godnesse buton hit us cume of Gode.
[007200 (141)],"    & þeo sawlæ ane is isæli & æþelboren, þeo ðe ðenne lufæð þe hyre swylc isceop, þæt heo on hyre andgite hafeð Godes anlicnes, gif heo ileafful biþ."
[007300 (144)],"    & God on hire wunæð þurh his gastlice gyfæ, & heo bið iwurðod mid his onwununge & Godes temple soðlice þurh ða gastlice mihte."
[007400 (146)],"    Ðe Almihtig Scyppend gescepeð alle sawle swa Salomon wrat bi sawlæ & bi lichame,Reuertatur puluis in terram suam unde erat et spiritus redeat ad Deum qui dedit illum, Gewende þæt dust, þæt is, þe lichame, into þare eorðan þe he ær of com, & wende þe gast to Gode þe hine ær sende."
[007500 (150)],"    Eft God sylf cwæð þurh summe witegæ,Omnem flatum feci ego; þæt is on Englisc, ælcne gast ic wrohte."
[007600 (152)],"    Eft is iwriten bi þam ylce þus, God sceawæþ þæs monnes sawle on him; & Paulus þe apostol wrat on his pistole,Ipse Deus dabit omnibus uitam & spiritum, þæt is, God sylf gyfæð alle monnum lif & gast."
[007700 (155)],    Alle þa leafulle fæderæs ðe Godes lare writon untwylice sædon & gehwær lærdon on þam halige circean þæt God sceawæþ ælces monnes sawlæ.
[007800 (157)],    & þeo sawle nis na of <his> agenes icynde.
[007900 (158)],"    Gif heo wære of Godes agene cynde inumæn, witerlice ne mihte heo sunegien."
[008000 (159)],"    Uðwiten, þæt beoð wisæ lareowæs, secgæð þæt ðare sawle gecunde is þreofeald: an dæl on hire is wilnigendlic, <oðer> <yrsigendlic>, <ðriddæ> sceadwislic."
[008100 (161)],"    Twegen þisseræ dæle habbæð deor & nyten mid us, þæt is wilnunge & yrre: þe mon ane hæfæð gescead, & ræd, & andgit."
[008200 (163)],"    Wilnung is þam men igefæn to wilnigenne þa þing þe him fremiæð, to nytwurðon þingæ, & to æce hæle."
[008300 (165)],"    Þonne gif þeo wilnung miswent, þonne acenneð heo gifernesse & forliger & gitsunge."
[008400 (166)],"    Urre & <wræþþæ> is þare sawlæ geigefan, for þi þæt heo sceal ursien & wræðþiæn agean sunnæn, & ne beon na sunnen underþeod."
[008500 (168)],    Forþon ðe Crist cwæð.
[008600 (168)],    Ylc þære þe sunnæ wurcæð is þare sunne ðeow.
[008700 (169)],"    Gif þæt urre bið on yfel iwend, þonne cymeð of þam unrodnesse & æmelnes."
[008800 (170)],    Gescead is igefan þare sawle to wissigenne & to steorene hire agene lif & alle hire dæda.
[008900 (172)],"    On þam gesceadæ, gif hit miswend þonne cymeð þerof modignes, & idelgylp."
[009000 (173)],"    Gescead wæxæð on cildrum <na> þeo sawlæ; ac þeo sawlæ ðihð on megenum & ne bið na mare þonne heo æt frummen wæs, ac bið bætere; ne heo ne underfehð lichamlice mucelnesse."
[009100 (176)],"    Ðeo sawle hafeð, swa wæ ær sædon, on hyre cunde þare halgæ <þrynnesse> anlicnesse, on þam heo hæfð gemynd, & angit, & willæn."
[009200 (178)],"    An sawul is, & an lif, & an edwist, þe ðas ðreo þing hæfð on hyre."
[009300 (179)],"    & þas ðreo þing ne beoð na ðreo lif, ac an; ne þreo ædwist, ac an."
[009400 (180)],"    Þeo sawle, oððe þæt lif, oððe þeo edwist beoð icwædene to hyre <sylfre>; & þæt mynd, oððe þæt angit, oððe þe willæ beoð icwædene to summe þingæ edlesienlice; & þas ðreo þing habbæð annesse bitweonan heom."
[009500 (183)],"    Ic undergite þæt ic wulle undergyten & þencean, & ic wulle þæt ic undergite & <mune>."
[009600 (185)],"    Ðer ðe þæt imynd bið, þær bið þæt angit & þe willæ."
[009700 (185)],    Uton nu bihealden þa wunderlice swiftnesse þare sawlæ.
[009800 (186)],"    Heo hafæð swa mycele swiftnesse, þæt heo on ane tid, gif heo wyle, bisceawiæð heofenum & ofer sæ flyhð, lond & burga geondfaræð."
[009900 (188)],"    & alle þas þing mid þohte on hire sihðe isett, & swa raðe swa heo iheræð þare burge name þe heo ær cuðe, swa ræðe heo mæg þa burh on hire þohte sceawian hwylc heo bið."
[010000 (191)],    All swa bi <gehwylce> þinge þe heo ær cuðe oðer ne cuðe; heo mæg on hire mode sceawiæn þonne heo hereð bi þam specæn; & swa styriende is þe sawle þæt heo forþam on slepe ne stilð.
[010100 (194)],"    Ac þenne heo smeað bi ane þinge, <ne> mæg heo þa hwile bi oðre þingum smeagen, ac bið ibysgad mid þam anum <þinge>, oððet þæt ðoht tewite & oðer cume."
[010200 (196)],"    Witodlice God Almihtig wat alle þing togædere, & alle he hafð on his andwealdnesse, þæt is ætforen his isihðe; & heo beoþ æfre ætforen his isihðe, & næfre him uncuðe."
[010300 (199)],"    & þis is ðet icwædon is, þæt God is æghwær all; for þam ðe alle þa þing þe æfre wæron, oððe nu beoð, oððe þa ðe towarde beoð, alle heo beoð on Godes sihðe andwearde, na æne, ac æfre."
[010400 (202)],"    Þeo sawle soðlice is þæs lichames lif, & þare sawle lif is God."
[010500 (203)],"    Gif ðeo sawle forlete þone lichame, þone swelt þe lichame; & gif God forlet þa sawle, þonne swelt heo on þam swartan dæle, swa ðet heo bið forloren þam ece life; & swa ðeah nefre ne endæþ on þam ece pine."
[010600 (206)],"    Ðes dæþ hire ilympeð, gif heo let rixiæn on hire þa wilnunge & þæt yrre swiðor þonne þæt gescead, þe hire wissiæn sceal to weldede a."
[010700 (208)],    Þurh þæt gescead ane we beoð sæligre þonne þa ungesceadwise nytene.
[010800 (209)],"    Mid twam wurðscipe wurðgode þe Almihtigæ Scyppend þæs monnes sawle, þæt is mid eccenesse, & eadinesse; ac heo forleas þa edignesse, þa ða heo gylte, & heo ne mihte þa eccenesse forleosen, forþam þe heo ne endæþ næfræ."
[010900 (213)],"    Ðare sawle wlite is þæt heo habbe þa mihte swa þæt heo sunne forbuge, & for þi heo bið atelic þurh sunne, gif heo him underlið."
[011000 (215)],"    Þaræ sawle mihtæ beoð þas feower þing, þæt is,Prudencia, Iusticia, Temperantia, Fortitudo."
[011100 (216)],"Prudentia, þæt is snoternes, þurh þam heo sceal hire Scyppend understonden & hine lufian, & tosceadan god fram yfele."
[011200 (218)],"    Oþer mægen isIusticia, þæt is, rihtwisnesse, þurh þam heo sceal God wurðian & rihtlice libban."
[011300 (219)],"    Þæt ðridde mægen isTemperantia, þæt is metegung, mid þare sceal þeo sawle alle þing metegiæn, þæt hit ne beo to swiðe ne to hwonlice."
[011400 (221)],"    For þam hit is iwriten,Omnia nimia nocent, þæt is, Alle oferdone þing derigæð."
[011500 (223)],    Witerlice metegung is alræ mægene moder.
[011600 (223)],"    Þæt feorðe mægen isFortitudo, þæt is strenhðe oððe anrednesse, þurh þam sceal þeo sawlæ forbæren <arfoðnesse> mid anrede mode, for Godes lufe, & næfre deofle abugen to forwyrde."
[011700 (226)],"    Ðas feower mægenæ habbæð ænne kynehelm, þæt is ðeo soðe Godes lufæ & monnæ; forþam ðe þeo sawle is iselig þe lufæð þone Scyppend þe hire iscop, & hyre iferan & wyle him fremiæn swa heo fyrmest mæg."
[011800 (229)],"    Þeo sawle is isceadwis gast, æfre quic, & mæg underfon ægðer godne willæ & yfele æfter hyre agene cure."
[011900 (231)],"    Þe wælwillendæ Scyppend let hyre habban hire agene cyres geweald, þa wearð heo bi hyre agene willæ iwemmed þurh deofles lare."
[012000 (233)],"    Ac heo wearð æft alysed þurh Godes gifu, gif heo Gode hyrsumæð."
[012100 (234)],"    Heo is unsegenlic & unlichamlic, buton hefæ, & buton bleo, mid þam lichame bifangen, & on alle limæ wuniende; ne heo ne mæg bi hyre agene mihte of þam lichame faren."
[012200 (237)],    Heo is on boce monigfealdlice inemnod bi hire weorces þeignungum.
[012300 (238)],"    Hyre nomæ isanima, þæt is, sawul, & þe nomæ bilimpæð to hyre lyfe; &spiritus, gast, belimpæð to hyre ymbwlatunge."
[012400 (240)],"    Heo issensus, þæt is, andgit oððe felnes, þonne heo fælæð."
[012500 (241)],"    Heo isanimus, þæt is mod, þonne heo wat."
[012600 (241)],"    Heo ismens, þæt is, eac mod, þonne heo understont."
[012700 (242)],"    Heo ismemoria, þæt is, gemund, þonne heo imynæð."
[012800 (243)],"    Heo isratio, þæt is, gescead, þonne heo tosceat."
[012900 (244)],"    Heo isuoluntas, þæt is willæ, þonne heo hwæt wyle."
[013000 (245)],    Ac swa ðeah alle þæs nomen beoð an sawle.
[013100 (245)],"    Þe apostol Paulus todælde þæs gastes nomen & þæs modes, þus cwæðende."
[013200 (246)],"Psallam spiritu, et psallam mente; þæt is on Englisc, Ic singe mid gaste, & ic singe mid mode."
[013300 (248)],    He singæð mid gaste þe ðe cleopað þa word mid muðe & ne understont þæs angites tacnunge; & þe <singæð> mid mode þe þe þæs angites tacnunge <understont>.
[013400 (250)],"    Þeo sawle is <þæs> lichames læfdi, & heo wissæþ ða fif angite þæs lichames swa swa of kynesetle."
[013500 (252)],"    Ða angite beoð þus ihaten:Visus, þæt is sihð:Auditus, þæt is lust:Gustus, fondung on þam muðe;Odoratus, þæt is stenc on þære neosæ;Tactus, repung, oðer grapung on alle limæn, & þæh gewunelycost on þam hondæn."
[013600 (255)],"    Ða fif angite wissæð þa sawle to hire willæ, & hire gedafenæð þæt heo swa swa læfdi geornlice foresceawie hwæt heo gehwylcum limum iþafige on wilnunge his icyndes, þæt ðær nan þing unþeawlices ne bilimpe on nanes limes þeignunge."
[013700 (259)],"    Swa swa God Almihtig oferstihð alle sceaftæ, swa oferstihð þeo sawle alle lichamlice sceaftæ mid wurðfulnesse hyre cyndes, & nan lichamlic sceaft ne mæg beon wið hyre imeten."
[013800 (262)],"    We cwædon ær þæt heo wære buton bleo, for þam þe heo nis na lichamlic."
[013900 (263)],"    On lichame bið bleo, & þeo sawle bið iwlitegod swa heo on worlde ærnode."
[014000 (264)],"    Be þam cwæð Crist on his godspelle,Tunc fulgebunt iusti sicut sol in regno Patris mei; þæt is on Englisc, þonne scinæð þa rihtwise swa swa sunne on heore Fæder rice."
[014100 (267)],    Witerlice þa sunfulle beoð heoræ yfele weorce ilice.
[014200 (268)],"    Nis þeo eorðung þe we ut blawæð & in ateoð ure sawle, ac is þeo luft þe alle lichamlice þing on libbæð."
[014300 (269)],"    Oft bið þeo sawle on ane þinge oððe on ane þohte swa bisig, þæt heo ne gemeð hwa hyre gehende byð þeah heo on lokie; ne ðeah heo summe stefne ihyre, heo hit ne understont; ne þeah hire hwa rine, < [[../images/lbar.gif]]> <reppe>, heo hit ne fæleð."
[014400 (273)],"    Hwylon heo bisoregæð hire lichames sarnesse, hwilon heo glædeþ on gode limpum; hwilon heo þenchæþ þa ðing ðe heo ær cuðe, hwilon heo wyle witan þa ðing þe heo ær ne cuðe."
[014500 (276)],"    Sum þing heo wyle, sum ðing heo nyle; & alle lichamlice heow, heo mæg on hire sylfæn hiwæn, & swa iheowed on hyre mode healden."
[014600 (278)],"    Þare sawle wille is, þæt heo wisdom lufige, ne þene eorðlice wisdom, be þam ðe is iwritæn,Sapientia huius mundi stulticia est apud Deum; þæt is on Englisc, þisses middaneardes wisdom is stuntnesse ætforen Gode, ac þene wisdom heo sceal leornigen, þæt heo lufie God & hine æfre wurðie on alle hire weorcum, & þa þing leornie þe God liciæð, & þa ðing forlæten þe him laðæ beoð."
[014700 (284)],"    Þes wisdom is iwriten on halige bocum & þus is icwædon,Omnis sapiencia a Domino Deo est; Ylc wisdom is of Gode."
[014800 (285)],"    Forþi ylc mon is nu eadig & sælig þe for Gode wis bið,& gif he his weorc mid wisdome wurceð."
[014900 (287)],"    Be þam cwæð þe eadig Iob, þæs monnes wisdom is arfestnes, & soð ingehyd þæt he yfel forbuge."
[015000 (288)],"    Witerlice þæt is soð wisdom þæt mon wilnige þæt soðe lif on þam þe he mæg æfre libban on murhðe mid Gode, gif he hit on þissere worlde ærnæð."
[015100 (291)],"    To þam us læde þe leofæ Drihten Crist, þe þe is soð wisdom and sawle lif; þe ðe mid his ece fæder, and mid þam Halgæ Gaste leofæð and rixæð a on ecenesse."
[015200 (293)],    Amen.
