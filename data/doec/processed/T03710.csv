id,text
[000100 (1)],"    Þæt halige godspell, þe ge gehyrdon nu rædan, segð, þæt þa bisceopealdras and þa farisei embe urne drihten ræddon on heora geþeahte him betwynan and cwædon: Hwæt mage we la don, nu þes man þus wyrcð swa fela tacna?"
[000200 (6)],"    Gyf we hyne forlætað swa, þonne gelyfað ealle menn endemes on hyne and cumað þa Romaniscan leoda and ure land gegað and ure cyn adylgiað."
[000300 (9)],"    And heora an cwæð þa, Caiphas gehaten, se wæs sacerd on þam geare: Nyte ge nan þing, ne ge ne þencað, þæt us fremað, þæt an man swelte for folce and nateshwon ne losige eall seo mægð tosomne."
[000400 (14)],"    Nu segð se godspellere, þæt he ne sæde na þis of his agenum andgyte,ac he openlice witegode, forðam þe he wæs sacerd gesett to þam geare, þæt ure hælend sceolde sweltan for þeode, and na for þeode anre, ac eac swilce gegaderian godes bearn on an, þe ær wæron tostencte."
[000500 (20)],"    Of þam dæge eornostlice hi anrædlice þohton, þæt hi hyne ofslogon and swiðe þæs cepton."
[000600 (22)],"    Se hælend þa nolde syððan openlice faran mid þam Iudeiscum, ac ferde him þanon to anum westenum earde wið þa burh Effrem, and he þær wunode mid his discipulum."
[000700 (26)],"    Þa Iudeiscan ofaxodon, hu ure drihten arærde Lazarum of deaðe."
[000800 (27)],"    Þa ne licode him, þæt he swilce mihte betwux mannum gefremode, forðam þe hi andodon æfre on hys dædum, and eac hi þohton to ofsleanne þone gesæligan Lazarum, þe of deaðe aras þurh drihtnes mihte, forþam ðe þa Iudeiscan fela gelyfdon on urne hælend Crist þurh his ærist of deaðe."
[000900 (34)],"    Dyslic dyrstignys heora, swilce ure drihten ne mihte Lazarum aræran to life eft of deaðe, þeah þe hi hyne ofslogon, swa swa hi gemynton."
[001000 (37)],"    Se þe þone deadan arærde þurh his drihtenlican mihte, se mihte eac swilce, þeah þe he ofslegen wære, hine eft aræran eaðelice to life."
[001100 (40)],"    Þa earman Iudeiscan embe þæt smeadon, hu hi þæt soðe lif of life gedydon, and noldon smeagan, hu hi on hine gelyfdon, þæt hi lif hæfdon mid þam soðan life and swa earmlice on ecnysse ne forwurdon."
[001200 (45)],"    Hi cwædon on heora geþeahte him betwynon þus: Hwæt mage we la don, nu þes mann þus wyrcð swa fela tacna."
[001300 (47)],"    Gyf we hine forlætað swa, þonne gelyfað ealle men endemes on hyne and cumað þa Romaniscan leoda and ure land gegað."
[001400 (50)],"    To þam swiðe hi smeadon and syrwdon ymbe Crist, þæt þa bisceopealdras þæt geban setton, þæt swa hwa swa wiste, hwær he wære to soðan, þæt he hyt cydde, þæt hi hyne gelæhton."
[001500 (54)],"    Hi sohton þone hælend, ac hi sohton hyne yfele."
[001600 (55)],"    Gesælige beoð þa, ðe hine secað wel."
[001700 (56)],"    Swa hi hyne sohton, þæt hi sylfe hyne næfdon, ne we na þe swiþor, gyf hyt be heora willan eode."
[001800 (58)],"    Ac þa þa Crist hi forlet, þa gelæhte we hine mid urum geleafan, and hi hyne forleton."
[001900 (60)],"    Hyt wæs þa gehende heora eastertide, and hi woldon habban þone halgan easterdæg geblodegodne welhreowlice mid þæs hælendes blode."
[002000 (63)],"    And he is þæt godes lamb, þe alysde mancynn and gehalgode þone dæg mid his halgan blode, þeah þe þa earmingas þæs ne wendon."
[002100 (66)],"    Hi cwædon, þæt þa Romaniscan heora rice woldon habban, and hyt eac syððan gelamp, swa swa hi foresædon þa, þæt æfter Cristes æriste and upstige to heofonum comon þa Romaniscan leoda and þæt land gehergodon and þa burh Hierusalem besæton mid fyrde, oð ðæt hi hungre acwælon."
[002200 (71)],"    And þa ðe hæfdon sum þing lytles to bigleofan, þæt gelæhton reaferas and of þam muðe him abrudon unmæðlice mid þreate."
[002300 (74)],"    Þa ylcan reaferas urnon geond þa burh mete gehwær secende, and hi manega ofslogon heora agenra burhwara for ðam earmlican hungre."
[002400 (77)],"    And man þa deadan ne mihte, þe þær adydde wæron, sume mid þam hungre, sume þurh þa reaferas, nateshwon bebyrgean for heora mægenleaste, ac wurpon fela hundreda forð ofer þone weall for þam yfelan stence, þe him of eode."
[002500 (82)],"    Þa gewunnon þa Romaniscan mid wige þa burh and þa weallas towurpon and towendon þæt tempel and mid ealle adilogodon þa dyrstigan burhware, swa þæt seo burh wearð geworht eft syððan on oðre stowe, and se stede æfre syððan wæs æmtig, þær heo ær on stod."
[002600 (88)],"    Þa læddon þa Romaniscan þæt þær to lafe wæs þæs folces, fela hund manna, ham to heora burgum."
[002700 (90)],"    And þær naht ne belaf on þam lande þæs cynnes, and is swa gefylled þæt, þæt hi forsædon, þæt hi wæron benæmode lifes and eardes."
[002800 (93)],"    Is swa ðeah micel dæl þæs mancynnes gehwær wide tosawen, and Saracenas habbað þone æþelan eard, þe hi ær hæfdon."
[002900 (96)],"    Caiphas se sacerd cwæð to ðam Iudeiscum: Nyte ge nan þing, ne ge ne þencað, þæt us fremað, þæt an man swelte for folce and nateshwon ne losige eall seo mægð tosomne."
[003000 (100)],"    Nu segð se godspellere, þæt he ne sæde na þis of his agenum andgyte, ac he openlice witegode, forðam þe he wæs sacerd gesett to þam geare, þæt ure hælend sceolde sweltan for þeode, and na for ðeode anre, ac eac swilce gegaderian godes bearn on an, þe ær wæron tostencte."
[003100 (106)],"    Caiphas witegode, þeah þe he wyrðe nære, be ðære anre þeode, forðam þe of þære comon manega gecorene, be þam cwæð Crist ær: Ne eom ic na asend buton to ðam sceapum Israhela hiwrædene, ða þe losedon."
[003200 (111)],"    Ac se godspellere sæde be þam oðrum sceapum of hæþenum folce, be þam se hælend cwæð: Ic hæbbe oðre scep, þe soðlice ne synd of þysre eowde, and þa ic sceall lædan, and hi mine stemne gehyrað, and byð an eowd and an hyrde."
[003300 (116)],"    Þas synd þa godes bearn, þe se hælend gegaderode of Iudeiscre þeode and of hæþenum folce to anre eowde his gelaþunge."
[003400 (119)],"    And þis wæs gesæd be þære soðan forestihtinge, þurh þa hi wæron gemynte on þam micclan dihte godes foresceawunge to hys sceapa getele."
[003500 (122)],"    Næron hi witodlice naðor ne godes scep, ne godes bearn þa gyt, forþam þe hi ne gelyfdon þa gyt on þone hælend, ac gelyfdon syððan, and synd nu soðlice his scep and his bearn, þa ðe he him geceas ær middaneardes gesetnysse."
[003600 (127)],"    On Caiphas witegunge we synd gemynegode, þæt þurh yfele men eac swilce wæs hwilon seo witegung gefremmed, swa swa wæs þurh hyne and þurh þone Chaldeiscan cyning Nabochodonossor, se þe þa þry cnihtas, þe wiðcwædon his hæþenscipe, het hi gebundene wurpan into þam byrnendum ofne and cwæð syððan to his þegnum, þæt he gesawe on þam ofne godes sunu gangan mid þam þrym cnihtum."
[003700 (135)],"    Nu is heora witegung and heora gelican him sylfum to forwyrde, forþam þe hi wiðsocon Criste, be þam ðe hi witegodon, þeah þe hi næron wyrðe."
[003800 (138)],    Caiphas wæs gesett sacerd to þam geare.
[003900 (139)],"    Ac we secgað nu eow, hwi hit swa is gecweden, þæt he gesett wære sacerd to ðam geare."
[004000 (141)],"    God bebead Moyse on þam munte Sinai, þæt Aaron, his broþor, sceolde beon sacerd and his sunu æfter him, and syððan æfre forð of þam anum cynne sceolde beon gecoren to þam sacerdhade, swa swa nu synd bisceopas, and ne moste na ma to ðam micclan hade, buton an æfter anum of þam ylcan cynne."
[004100 (148)],"    Ac þa Iudeiscan hæfdon for heora gytsunge and for heora sacum gesett nu æt nextan, þæt hi ma sacerda him gesette hæfdon, and sceolde ælc þenian to anes geares fyrste, swa swa Caiphas wæs þæs geares sacerd."
[004200 (153)],"    Hi hæfdon þone had, þe nu habbað bisceopas to godes þenungum, ac hi ne þorfton mæssian, forðam ðe huselhalgung næs, ærþam ðe se hælend ær his þrowunge gehalgode hlaf and win to husle and het syððan don swa on his gemynde, and þa wæs seo mæsse asteald þurh þone mildheortan Crist, þe us þæt wed sealde urum sawlum to clænsunge."
[004300 (160)],"    We moton nu geendian þyses godspelles race, swa swa seo geendung us sæde hwene ær, þæt þa Iudeiscan of þam dæge þohton, þæt hi Crist ofslogon and swiðe þæs cepton."
[004400 (164)],"    Se hælend þa nolde syððan openlice faran mid þam Iudeiscum, ac ferde him þanon to anum westenum earde wið ða burh Effrem, and he þær wunode mid hys discipulum."
[004500 (168)],"    He forbeah þa Iudeiscan, þeah þe he beon mihte ungederod mid him, swa swa he dyde foroft."
[004600 (170)],"    Ac he beah to ðam westene fram heora wodnysse, oð ðæt se tima com, þæt he sylfwilles eft þam deaðe genealæhte and ongean ferde."
[004700 (173)],"    Þa þa he hi forbeah, þa sealde he bysne hys halgum folgerum, þæt hi forfleon moston þæra arleasra ehtnysse buton ælcere synne and heora lif gebeorgan and forbugan þa reðnysse."
[004800 (177)],"    Se mildheorta hælend, þe swa micel forbær for us synfullum, sylle us forgyfennysse and his mildheortnysse and mid him wununge on þære ecan worulde."
[004900 (180)],    Sy him wuldor a on ealra worulda woruld ecelice.
[005000 (181)],    Amen.
