id,text
[000100 (1)],"    Ure leofa hælend, þa ða he her on life wæs, mid mannum wunigende and wundru wyrcende, þa þa hit genealæhte, þæt he his lufe geswutelode eallum mancynne mid micelre eadmodnysse, þæt he syllan wolde hine sylfne for us, þa on ðam frigeæfene, þæs þe he on mergen þrowode, þa manode he his folgeras, þe him folgodon on life, mid langsumere spræce and hi lærde georne mid luflicum wordum and gewissode hi, forðan þe he fundode þa to ferenne of worulde, of ðisum earfoðnessum to his ælmihtigan fæder."
[000200 (12)],"    Iohannes awrat þis, þe wæs hisdiscipulus, swiðe leof þam hælende, þe gehyrde þa his word, swa swa þis godspell nu us sægð heræfter:Modicum et non videbitis me, et reliqua, Medemmicel hwil is, þæt ge me ne geseoð, and eft is lytel fæc, þæt ge me eft geseoð, forðan þe ic fare nu to minum heofonlican fæder."
[000300 (19)],"    Þa wundrodon hi swiðe þære sægene him betwynan, and se hælend þa oncneow, þæt hi hine axian woldon þæra worda digolnysse, and geandwyrde him þus: Soð, soð ic eow sæcge, þæt ge sceolon wepan and on mode heofian and þes middaneard blissian."
[000400 (24)],"    Ge beoð geunrotsode, ac eower unrotnys bið witodlice awænd eow eall to blisse."
[000500 (26)],"    Þonne þæt wif acænð, hyre cymð unrotnys."
[000600 (27)],"    Eft þonne heo hæfð hyre cild ac [[../images/etail.gif]]nned, þonne forgyt heo hire unrotnysse, forþan þe man is on middanearde acenned."
[000700 (30)],"    Nu eornostlice hæbbe ge sume unrotnysse, and ic eft eow geseo and eower heorte blissað, and nan man ne mæg eowre blisse eow ætbredan."
[000800 (33)],"    We habbað nu gesæd þus sceortlice þis godspell anfealdum andgite on Engliscum gereorde, and we eac wyllað sum andgit eow sæcgan of ðæs hælendes wordum eow to geleafan."
[000900 (37)],"    Medemmicel hwil is, þæt ge me ne geseoð, and eft is lytel fæc, þæt ge me eft geseoð, forðan þe ic fare nu to minum heofonlican fæder."
[001000 (40)],"    Þeos hwilwende gesihð, þæt hi hine gesawon and eft ne gesawon, to ðam swiðost belimpð, þe him þa mid wæron and his word gehyrdon, forþan þe Iudas com mid þam cwealmbærum on þære ilcan nihte mid ormætere wæpnunge and eac mid leohtfatum and belæwde þone hælend þam arleasum cwellerum, swa swa him ær gewearð, and hi hine læddon to heora heafodmannum."
[001100 (48)],    He wearð þa on frigedæg gefæstnod on rode and on æfen bebyrged æfter his forðsiþe.
[001200 (50)],"    And hi ða ne gesawon syððan þone hælend, oð ðæt he on sunnandæg, swa swa he him sæde ær, gesund aras of deaðe and geswutelode hine his halgum apostolum and hi gefrefrode, and he menigfealdlice heora mod gegladode mid his fægeran lare, hu hi læran scoldon ealle þeoda on ðisum middanearde to þam soðan geleafan, swa swa witegan sædon be his agenre þrowunge and be his æriste and be his upstige eft syððan to heofonum."
[001300 (60)],"    Þa wundrodon hi swiðe þære segene him betwynan, and se hælend ða oncneow, þæt hi hine axian woldon þæra worda digolnysse, and geandwyrde him þus: Soð, soð ic eow secge, þæt ge sceolon wepan and on mode heofian and þes middaneard blissian."
[001400 (65)],"    Þa þe Crist lufedon and his lare gehyrdon mid him wunigende and his wundru gesawon, þa wæron sarige and swiðe geunrotsode, þa ða hi gesawon, swa swa we sædon ær, þæt þa cwelleras comon and hi Crist gebunden læddon to þam heafodmannum."
[001500 (70)],"    And hi hine fordemdon unscyldigne to deaðe, and þa swiðe blissedon þa þe middaneardlice þing lufedon to swiðe."
[001600 (73)],"    Þæt wæron þa Iudei, þe wunnon on ðone hælend, and him hefigtyme wæs, þæt hi hine gesawon, forþan þe he ameldode heora manlice geþohtas and heora unrihtwisnysse he him openlice sæde."
[001700 (77)],"    Þa wurdon hi swiþe bliþe, þæt hi geseon moston æfre þone dæg, þæt he fordemed wurde to swa bysmorlican deaðe, swa swa hi him gemynton, forþan þe on ðam timan næs on þære þeode nan deaþ swa huxlic swa swa on rodehengenne."
[001800 (82)],"    Ge beoð geunrotsode, ac eower unrotnyss bið witodlice awænd eow eallum to blisse."
[001900 (84)],"    Hi wurdon geblissode wundorlice on mode þurh þæs hælendes ærist and his upstige to heofonum, þa ðe hine lufedon."
[002000 (86)],"    Ac þas word belimpað to eallum þam geleaffullum, þe her on life swincað and þurh wop gewilniað þæs ecan wuldres mid him."
[002100 (89)],"    Þonne þæt wif acænð, hyre cymð unrotnyss, and eft þonne heo hæfð hire cild acænned, þonne forgyt heo hire unrotnysse, forðan þe man is on middanearde acænned."
[002200 (93)],"    Þæt wif is her gecweden eall Cristes gelaþung on gastlicum andgite, þe is his agen bryd, swa swa hit oft sægð swutollice on bocum, þæt heo is ure modor and mæden and swa þeah symble acenð hire cild þam hælende on þam halgan fulluhte to þam heofonlican life, and heo ne mæg na beon butan earfoðnessum, þonne heo æfre sceal winnan wið ða unþeawas and wið ða heafodleahtras her on þissum life."
[002300 (102)],"    Ac þonne heo oferwinð þa gewitendlican geswinc and þa leahtras ofercymð þurh Cristes sylfes fultum, þonne ne gemunð heo hire modes biternysse, gif heo þa gastlican cild gode accennan mæg."
[002400 (106)],"Existimo enim, quod non sunt condignæ passiones huius temporis ad futuram gloriam, quæ revelabitur in nobis, Paulus, þeoda lareow, cwæð on his larbocum: Ic wene soðlice, þæt ne synd na emlice þissere tide þrowunga þam toweardum wuldre, þe bið geswutelod on us sylfum þonne, þæt is on heofonan rice, gif we her nu swincað, feohtende mid geleafan wið leahtras and synna."
[002500 (114)],"    Ac ealle we forgytað þæt ærre geswinc, gif ure sawla becumað gesælige to Criste."
[002600 (116)],"    Se bið soþlice acænned, þe siðað to Criste to ðam ecan life, on ðam þe he a leofað, swa swa þa halgan martiras, þe her micel þrowedon, and þa clænanconfessores, þe Criste þeowedon and nu libbað mid him."
[002700 (120)],"    And we on life healdað heora gemynd nu mid mæssum and lofsangum on þam dæge, þe hi gewiton of þissere worulde to Criste, and þæt is heora gebyrtid on bocum gecweden, nateshwon woplice, swa swa man bewepð deadne, ac swiþe wuldorfull mid ecum wurðmynte."
[002800 (126)],"    Þæt cild, þe bið acænned, sona hit cyð mid wope and þærrihte witegað þissere worulde geswinc and þa toweardan costnunga, þeah þe hit ne cunne nan þing, forðan þe hit cymð hyder to hefegum geswince and to micclum gewinne, swa swa Iob iu awrat, and swa swa Salomon sæde on his gesetnyssum."
[002900 (132)],"    Nu eornostlice hæbbe ge sume unrotnysse, and ic eft eow geseo and eower heorte blissað, and nan man ne mæg eowre blisse eow ætbredan."
[003000 (135)],"    Þis he gecwæð þa be ðam þe him folgodon and eac be þam eallum, þe hine lufiað, forþan þe he geseah hi, syððan he of deaðe aras, and he hi gefrefrode, swa swa we her foresædon."
[003100 (139)],"    And dæghwamlice he gesihð þa þe hine lufiað and heora geþyld gewelegað gewunnenum sige, þonne hi sigefæste beoð oferswiðedum costnungum."
[003200 (142)],"    Us ealle he gesihð on ðam ecan wuldre, and ure heorte blissaþ on his gesihþe þearle, and þa micclan blisse us ne ætbret nan man, forðan þe ðær ne wunað nan wiþerwinna, ne nan yfel ehtere, þe us dreccan mage, þonne Crist ure lif, þe we lufiað nu, us æfre gegladað on ealre godnysse."
[003300 (149)],"    We wyllað nu sæcgan be þam ungesæligum Cristes cwellerum, hu forcuðe hi ðohton, þa ða hi feoh sealdon, swa swa us sæde se godspellere, eallum þam weardmannum, þe wæron asænde fram þam ealdorbisceopum to Cristes byrgenne, þæt hi his lic bewacedon, þæt he ne wurde forstolen."
[003400 (155)],"    Hy comon þa and cyddon, þæt Crist aras of deaðe, and þa heafodmenn sona on synderlicum geþeahte þone sceat hym sealdon and bædon, þæt hy sædon, þæt þæs hælendes lic hym wurde forstolen, midðam þe hy befulon fæste on slæpe."
[003500 (160)],    Hi namon þone sceatt and swa þeah muþetton and on synderlicum runungum þæt riht eall ræddon.
[003600 (162)],"    Þa wurdon þa Iudeiscan wodlice astyrode wið ðone halgan Ioseph, þe ðone hælend bebyrigde, swa swa Hieronimus sæde syððan on his cranice, þæt hi setton þone Ioseph sona on cweartern, forþan þe he him on teonan his lic bebyrigde on eall niwre þruh and he hine behwearf."
[003700 (168)],"    Hwæt, þa godes wundor þær wearð geswutelod on þære sweartan nihte, þa ða he sæt on þam cwearterne, þæt þæt stænene cweartern stod eall on lyfte up fram þære eorðan, swylce englas hit ahofon up be mannes wæstme."
[003800 (172)],"    And Ioseph wearð ahred, swa þæt þa heardheortan his næfdon nan þing, ne him nan bliss ne becom of Cristes æriste."
[003900 (175)],"    Þa cwædon þa weardmenn, þe bewiston Cristes lic, to þam hetelum Iudeiscum mid hospe him þus to:Reddite nobis Ioseph, et nos reddamus vobis Christum, Agifað us nu Ioseph, and we agifað eow Crist."
[004000 (179)],"    Manege unblissa and micele sorga becomon þam Iudeiscum, swa swa us cyðað bec, æfter Cristes slege, be ðam we sædon hwilon on Engliscum gewritum, hu hi wurdon adydde."
[004100 (183)],"    And hi maran sorge sceoldon habban eft, þonne hi on domes dæg fordemde beoð to helle mid ðam hetolan deofle, þe hi forlærde to þam."
[004200 (186)],"    Sy nu wuldor and lof þam welwillendan hælende a on ecnysse, þæt he us alysde."
[004300 (187)],    Amen.
