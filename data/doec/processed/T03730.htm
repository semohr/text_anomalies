id,text
[000100 (1)],"Erat quidam regulus cuius filius infirmabatur Capharnaum, et reliqua."
[000200 (3)],"    Ure Hælend com hwilon to Chanan þam tune on Galileiscre scire, ðær ðær he swyðest bodede, and on þam tune he awende hwilon water to wine, six fate fulle mid þam fyrmestan wine."
[000300 (7)],"    Ða wæs sum underkyng on Capharnan burig, and his sune ða læg seoc to forðfore."
[000400 (9)],"    Ða axode þe underkyng embe þæs Hælendes fær, þæt he from Iudea londe com to Galileam; ferde þa to þam Hælende and hine bæd georne þæt he sceolde faren and his sune hælen, þe læg þa æt forðsiðe his lifes unwæne."
[000500 (14)],"    Þa andswarde þe Hælend þus ðam underkynge: Buton ge tacne iseon, nelle ge ilyfæn."
[000600 (16)],"    Þe underkyng him andswarde eft: La, leof Drihten, fare to mine sune ær þan ðe he swælte."
[000700 (18)],"    Ðe Hælend him cwæð þus to: Fare ðe nu on þinne wæg, þin sune leofæð."
[000800 (20)],"    Ða ilyfde þe kyng ðæs Hælendes spæce, and wende him hamweard, and hopode to þan."
[000900 (22)],"    Ða comen ðæs on maregen his men him togeanes, and cydden him mid blisse þæt his sune leofede."
[001000 (24)],    Ðe fæder heom befran þa mid fyrwetnysse sonæ on hwylcere tide þe sune gewurpte.
[001100 (26)],"    Heo sæden him to andsware: Gyrstændæg he wurpte, swa ofer midne dæg, þæt hine forlet þeo fefor."
[001200 (28)],"    Þa oncneow þe fæder þæt hine forlet þe fefor on þare ylcæ tide þe ðe Hælend him to cwæð: Fare þe nu ham raðe, þin sune leofæð; and he þa sylf ilyfde and all his hired þurh ðæt."
[001300 (32)],"    Ðis godspel is nu sceortlice isæd on Englisc, and we wullæð eow sæcgæn sum andgit þerto of þare trahtnunge bi eowræs andgites mæðe, na swa ðeah to longlice, þæt hit eow æðryt ne þynce."
[001400 (36)],"    Underkyng is ihaten þe under þam casere rixæð, and on þam time wæron caseres on Rome swa þæt heo ahton ða anweald and cynedom ofer alne middaneard and ofer alle kyngæs æfter Cristes acennednysse, and heo kynelice rixoden fela hund geare, and heom mon feorran brohten of <gehwilce> londe ægðer ge lac ge gafol, and heo sume eac comen to Englelonde hwilon, and ðer forðfærdon heoræ forwel felæ."
[001500 (45)],"    Ða wæron ða underkyngæs þam casere underðeode, to ðam ðe <he> <wolde>, and heoræ wurðscipe wæs bi þæs caseres willæn, loca hu he wolde."
[001600 (48)],"    Ðæt cydde þe casere þam kynge Archelau, þæs Herodis sune þe þa childræn acwalde; he sette ut of kynestole, and sende hine on wræcsiðe for his forwenednysse, and gesette for hine feower oðre kyngæs þa wæren fiðerricæn, for þan ðe heoræ ælc hæfde feorðendæl þæs rices on Iudea londe, and wæs swa ilytlod heoræ ælces andweald, þæt heo unðances sceoldon bugan þam casere, to his kynegyrde."
[001700 (57)],"    Nu wæs þes kyng þe com to Criste underkyng ihaten on þa ylcan wisæn, and he bæd his sune hælu, swa swa hær sægð þis godspel, þe læg ða æt forðsiðe on Capharnan burig."
[001800 (61)],"    Ða andswarde þe Hælend þus þam underkynge: Buton ge tacnæ iseon, nylle ge ilefæn."
[001900 (63)],"    Næs þe kyng alles buton Cristes ileafan, ða ða he hine bæd þæt he hælde his sune, ac he næfde swa ðeah alne geileafan, swa swa mon ilyfæn sceal on ðone lifigenden Hælend þæt he mæg alle þing on ælcere stowe."
[002000 (68)],"    He mihte hælen mid his hæse his sune swa swa he ða dyde, ðeah ðe he ne siðode ham to his huse mid him and hine swa <gehælde>."
[002100 (71)],"    Ðe kyng nyste þa gyt þæt Crist mihte swa don, and mid his worde hine hælen, and he forþy bed hine þæt he ðer come and ðone cnapæn hælde."
[002200 (74)],"    Gif he rihtlice ilyfde, he sceolde ðonne witen þæt God sylf is æghwær, on ælcere stowe, þurh his mycele mihte, and mæg æfre hælpan allum ðe to him clypiæð on ælcere stowe."
[002300 (78)],"    Wen is þæt eower sum þisses wundrige nu hu ðe Almihtigæ God ælcne mon ihere, beo ðær ðe he beo, gif he bit his mildsunge."
[002400 (81)],"    Ac gesceawæ þas sunnæn, hu heo scynæð æghwær, and send hire leomen to alle londum endemes, and heo is ðeah gesceaft isceapen þurðh þone Hælend."
[002500 (84)],"    Mycele swyðor mæg þe Almihtigæ Wealdend <his> leomen senden to his ileaffullum monnum on gehwylcum londe, locæ hu he wulle, and heom swa frefren, and his fultum heom don þurh his mycele gife þe mæg alle ðing."
[002600 (89)],"    Þe underkyng him andswarde: Efest, la leof Drihten, far to mine sunæ ær þan ðe he swelte."
[002700 (91)],    Her him tweonode eft for his andgitleaste.
[002800 (92)],"    He sceolde ilyfen þæt þe leofæ Hælend mihte his sune hælen swa swa he Lazarum dyde, þeah ðe he dead wære, þurh his drihtenlice mihte."
[002900 (95)],"    For þan ðe Lazarus læg on burigene feower niht <fule> þa stincende, ac he forð stop sonæ þa ðe ure Hælend hæt hine forþgan, and he syððan leofede longe mid monnum."
[003000 (99)],"    Crist cwæð to þam kynge: Far ðe nu on ðine wæg, þin sune leofæð, and his sune wearð swa from his seocnysse hal."
[003100 (102)],"    Sum hundredes aldor com to þam Hælende hwilon on oðre stowe, and cwæð ðus to him þa: Eala, ðu leofe Drihten, min cnapæ lið æt ham al on paralisim, and he yfele þrowæð."
[003200 (106)],"    Ðe Hælend him cwæð to: Ic cume me sylf to him, and ic hine hæle."
[003300 (108)],"    Þa cwæð þe hundredes aldor: Ne am ic na wurðe, Drihten, þæt ðu swa don sceole, þæt ðu under mine rofe ingonge mid fotum, ac cwæð þin word, and min cnapæ bið hal."
[003400 (112)],"    Ic sylf am nu an mon on anwealde iset, and ic habbe under me monigæ cnihtæs on fare, and ic cwæðe to ðissum, Far ðu, and he færð, al swa eft to oðrum, Cum þu, and he cymæð sonæ, and to mine <ðeowe>, Do þus, and he deþ."
[003500 (117)],"    Ða wundrode þe Hælend his wordæ and geleafen, and on ende cwæð to him: Far ðe nu hamweard, and getimige þe swa swa ðu ilyfdest; and his cnapæ wearð ihæled on ðare ylcan tide."
[003600 (121)],"    Ðe underkyng laðode Crist to his huse ham, and he nolde swa ðeah nateshwon mid him faren, and he wolde unlaðod to þam licgendæ cnapæ þæs hundredes <aldres>, swa swa ge ihyrdon nu, for his eadmodnysse, þæt he eac swutelode þæt we sceolen arwurðiæn þa eadmoden symle, and þæs monnes gecynd na his mihte wurðiæn."
[003700 (128)],"    We ne cunnon wurðiæn witollice on monnum þæt heo Godes anlicnysse habbæð on heom sylfum, ac þa welan we wurðiæþ wolice on ðam ricum; ac þe Hælend nolde siðiæn mid þam kynge, ðeah ðe he ibeden wære, ac wæs gearu to farenne to þam bæddrædæn <cnapæn>, ðeah ðe ðe hundredes aldor hine þæs ne bede, þæt he swa geswutelode þæt we sceolon tocnawæn hwæt we us sylfe beoð, na hwæt we sylfe habbæð, and þa soðan eadmodnesse on us sylfe cyþan."
[003800 (137)],"    Ða ilyfde þe kyng þæs Hælendes spæce, and wende him hamweard, and hopode to þam."
[003900 (139)],"    On þæs Hælendes wordum he undernam geleafan, and sæ ðe mid twynunge com to ðam Hælende, þe ferde ileafful to his londe hamweard, and he forþan earnode swa his sune hæle."
[004000 (143)],"    Ða comen ðæs on maregen his men him togeanes, and cyddon him mid blisse þæt his sune leofode."
[004100 (145)],    Þe fæder heom befran ða mid fyrwytnysse sonæ on hwylcere tide ðe sune wurpte.
[004200 (147)],"    Heo sæden him to andsware: Gyrstendæg he wyrpte, swa ofer midne dæg, þæt hine forlet þeo feofer."
[004300 (149)],"    On ðare seofoðen tide wearð his sune ihæled, and þæt getel is halig þurh ðone Halgæ Gast on his seofenfealde gyfe, ðe ure sawle onlihtæð, and he us dæþ forgyfennysse alræ ure <synnæ>."
[004400 (153)],"    Ða oncneow þe fæder þæt hine forlet þeo feofor on ðare ylcan tide þe ðe Hælend him to cwæð: Fare þe nu ham ræðe, þin sune leofæð; and he þa sylf lyfde and all his hired þurh ðæt."
[004500 (157)],"    Þeo Cristesboc us sægð þæt Crist sylf bodede twegen dages on an <on> Samarian burig, and heo ða ilyfdon þurh his lare on God."
[004600 (160)],"    Nu ilyfde þes kyng on Crist, mid his hirede, þurh ðæt an wundor þe he wrohte on his sune."
[004700 (162)],"    For þan ðe monige ilyfæþ of alle londe on Crist of hæðenum ðeodum, þurh his <halgan> apostlæs þe þæs Hælendes æ ofer lond seowon."
[004800 (165)],"    Ða Iudeisce isægen hu he wrohte tacnæ mycele and monigæ him sylfe tomiddes, ac swa ðeah to feawæ of þam folce ilyfdon."
[004900 (168)],"    Ða Iudeisce boceræs bifrynnon hine hwilon: Sæge us, we biddæþ, on hwæs mihte ðu wurcæst þas syllice wundræ, oððe hwa geaf þe ðesne andweald þæt ðu swylce ðing makyge?"
[005000 (172)],"    Ðe Hælend heom andswarde: Sæcgð me nu an þing, wæs Iohannis fulluht of heofenum oððe of mannum?"
[005100 (174)],"    Ða smeadan ða boceræs betwyx heom, þus cwæðende, Gif we him nu sæcgæð þæt his fulluht beo of heofene, þenne andswaræþ he us, Hwi nolde ge him ilefen?"
[005200 (177)],"    Gif we þenne sæcgæþ þæt his fulluht is of monnum, þenne wule al folc us oftorfiæn mid stanum, for þan ðe heo witæn to soðe þæt Iohannes is witegæ."
[005300 (180)],    Heo cwæden þa to andsware: Nute we na to sæcgenne hwanon Iohannis fulluht beo; and þe Hælend heom andswarde: Ne ic eac eow ne sæcge on hwylcere mihte ic makige þas wundræ; and heo letæn þa swa.
[005400 (185)],"    Þa boceræs wæron ablende on mode þa þa heo nolden sæcgen soð be Iohanne, ðonne heo wæl wiston þæt his fulluht wæs of Gode; and heo dweloden swyðe þa ða heo swylces axoden hwanon Cristes miht wære on his mycle wundrum, for þan <ðe> heo mihten icnawæn, gif heo cyðen ænig god, þæt nan mon ne mihte makigen swylce tacnæ butan Gode sylfum oððe on Godes nome, þe ðe ane wurcð wundræ ðurh his mihte."
[005500 (194)],"    Swa swa ðe sealmwurhte song hwilon bi Gode:Benedictus Dominus Deus Israelis qui facit mirabilia solus, Ibledsod is þe Drihten Israele ðeodæ God þe ðe ane wurcæð wundræ þurh his mihte."
[005600 (198)],"    For þan ðe nan mon ne mæg nane mihte fremmæn buton God wurce þa wundræ ðurh þone mon, þe ðe him sylf makæð mihte and wundræ butæn ælcum men; ðam is anweald and wuldor and wurðment on ecnysse a to worulde."
[005700 (203)],    AMEN.
