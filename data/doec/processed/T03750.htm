id,text
[000100 (1)],"    Men ða leofostan, we synd gemyngode þurh ðyses dæges wurðmynt, þe we wurðiað to lofe þære eadigan Marian, eow nu to secgenne sum ðing be hyre, beþam ðe us to onhagað."
[000200 (5)],"    Ac we nellað secgan be þære gesetnysse of ðam gedwylde, þe gedwolmen setton be hyre acennednysse, forðan þe hyt tocwædon þa wisan lareowas, and be hyre forðsiðe, þe ða halgan boceras forbudon to secgenne."
[000300 (10)],"    Ioachim wæs gehaten hyre halga fæder and Anna hyre modor, under Moyses lage ælice lybbende on eallre eawfæstnysse, swa swa se mæra æsyllend Moyses bebead on his ælicum bocum æfter godes dihte."
[000400 (15)],"    Him geuðe þa god, þe ealle ðing gediht, þæt hi þæt bearn begeaton, þe abær urne hælend, Marian þa eadigan of Abrahames cynne and of Iudan mægðe, þæs mæran cynecynnes, Davides ofspringes, us eallum to hæle."
[000500 (20)],"    And heo wearð acenned, þæt heo com to mannum on ðysum andweardan dæge ures drihtnes modor on his menniscnysse, þe he us mid alysde."
[000600 (23)],"    And eac his godcundnyss wæs on þære menniscnysse to anum soðan Criste of hyre acenned, æfre unbegunnen on ðære godcundnysse, þeah ðe his menniscnyss of Marian ongunne þurh hyne sylfne gesceapen, se ðe gesceop his modor, þæt heo hyne gebære butan weres gemanan."
[000700 (29)],"    Nu is ðes dæg gehalgod hyre to wurðmynte on eallum cristendome for hyre acennednysse, swa swa heo com to mannum for hyre micclum geðingðum."
[000800 (32)],"    And we on halgum lofsangum hyre mærða cyðað, þæt heo us þingige to hyre agenum suna, þæt he us miltsige for ðære mærsunge, þe we hyre gedoð him eac to lofe."
[000900 (36)],"    Oðra halgena tid and heora freolsdagas we habbað on gemynde mid urum lofsangum on ðam dagum, þe hi forðferdon oððe for gode ofslagene and swa gesiðodon gesælige to Criste, of heora geswincum to orsorhnysse, fram deofles ehtnyssum to þam ecum wuldre, fram eallum costnungum to ealre glædnysse."
[001000 (43)],"    Ac we ne healdað nateshwon nanes halgan acennednysse on urum gemynde, hu hi to mannum comon, buton Cristes anes and his clænan meder and þæs halgan Iohannes, þe hine gefullode."
[001100 (47)],    Heora gebyrdtida beoð on bocum gesette for ðam micclum mærðum mancynnes alysednysse.
[001200 (49)],"    Nu wylle we eow secgan sum ðing eow to lare for ðises dæges mærðe, þe eow mage to trymminge, gif ge þa halgan lare gehyran wyllað and hyre deopnysse on diglum andgite underniman wyllað on incundre heortan."
[001300 (54)],Incipit De Sancta Virginitate.
[001400 (55)],    Se halga hælend Crist and se heofenlica æþeling of his ælmihtigan fæder wæs æfre acenned butan ælcere meder on ðære micclan godcundnysse.
[001500 (57)],"    And he is se eca wisdom of þam wisan fæder, þurh þone he gesceop ealle gesceafta, ge ða gesewenlican, ge þa ungesewenlican."
[001600 (60)],"    Se ylca hælend syððan on þære syxtan ylde þyssere worulde wearð to men geboren of Marian þam mædene for mancynnes alysednysse butan eorðlican fæder on Bethleem byrig, soð man and soð god gesewenlic mid mannum."
[001700 (65)],"    He gebohte eall mancynn mid his agenum life, forþan ðe we wæron forwyrhte to helle."
[001800 (67)],    Ac us alysde se hælend mid his halgum blode of þam ecan þeowte þæs ealdan deofles.
[001900 (69)],"    He geceas þa him sylfum, swa swa us secgað bec, þa halgan gelaðunge him sylfum to bryde, þæt is eall godes folc, þe on god nu gelyfð mid soðum geleafan, ge læwede ge gehadode, ge wæpmen ge wimmen, cnihtas and mædenu: ealle hi synd gehatene on halgum bocum godes sylfes gelaþung, forðan ðe we synd gelaðode þurh þone leofan hælend to his heofonlican rice þurh his halwendan tocyme."
[002000 (77)],"    Be þam sang se sealmwyrhta þisum wordum secgende:In sole posuit tabernaculum suum, et cetera, He gesette on ðære sunnan his scinende geteld, and he sylf forðstop syððan witodlice, swa swa ænlic brydguma of his brydbedde."
[002100 (83)],"    Iohannes, se fulluhtere, be þam ylcan cwæþ:Qui habet sponsam, sponsus est, Se ðe hæfð bryde, he is se brydguma."
[002200 (86)],"    On þære halgan bec, þe hatte Apocalipsis, is oft geswutelod, þæt se soða hælend is se gastlica brydguma godes gelaðunge, þurh ða he gestrynð þurh staðolfæstne geleafan on þam halgan fulluhte and on his cyrcan þa gastlican cild, þe to gode becumað, gif hi heora fulluht forð healdað on ðeawum."
[002300 (93)],"    Ðurh þone halgan geleafan heo is him beweddod ure ealra modor, and heo is mæden swa þeah, æfre ungewemmed, þonne heo æfre þurhwunað on godes geleafan and nele abugan to nanum hæðenscipe fram þæs hælendes geleafan, fram hyre brydguman to bysmorfullum deofolgylde, ne to wiccecræfte, ne to wiglungum, mid nanum gedwylde fram hyre drihtne ahwar."
[002400 (101)],"    Heo is an culfre gecweden on bocum for ðære bylewitnysse þæs beorhtan geleafan, þe ða Cristenan men for Cristes lufe healdaþ."
[002500 (104)],    And heo is cwen gehaten swa swa Cristes agen bryd.
[002600 (105)],"    Be þam sang se witega þisum wordum cweðende:Adstitit regina a dextris tuis, et cetera, Seo cwen stent soðlice on ðinre swyþran hand on ofergyldum reafe."
[002700 (108)],"    Þæt synd þa godan weorc, ænlice embscryd eall mid fahnyssum, þæt syndon hyre mihta and menigfealde geearnunga, þe seo halige gelaðung habban sceal for gode on manegum godum mannum, þe heo gode acenð þurh soðne geleafan symle on clænnysse on gastlicere acennednysse binnan godes cyrcan."
[002800 (115)],"    And ealle godes cyrcan synd to anre getealde, and seo is seo gelaðung, þe we embe sprecað."
[002900 (117)],"    Seo asent hyre cild to þam soðan life of þyssere earfoðnysse, þe we on wuniað, of þisum sceortan life up to þam ecan, þær þær hi æfre wuniað on ðære ecan gelaðunge."
[003000 (121)],"    Nu syndon ealle cristene men anum naman gehatene, ge weras, ge wif and ða unwittigan cild, seo halige gelaðung, þe gelyfð nu on god."
[003100 (124)],"    And heo is mæden gehaten for þam micclan geleafan and for þam soðan truwan, þe heo symle hæfð to gode, þæt heo nele forlætan godes geleafan næfre, ne oðerne wer wolice geceosan, ac hylt þone sinscipe þæs soðan hælendes on gastlicum þeawum and on gastlicum bearnteame, on clænnysse wunigende swa swa Cristes bryd."
[003200 (131)],"    Þeah ðe sume habbon æfter godes gesetnysse woruldlicne sinscipe, wunigende ætgædere for bearnes gestreone, ac hi beoð swa ðeah on godes gelaðunge on gastlicum andgite Cristes agene limu, gif hi lybbað rihtlice."
[003300 (136)],"    Be þam cwæð Paulus eac to eallum geleaffullum:Desponsavi vos uni viro, virginem castam exhibere ChristoIc beweddode eow anum clænum were, þæt ge an clæne mæden gearcion Criste."
[003400 (141)],"    Her ge gehyrað, hu he het eall folc, þæt is seo gelaðung, ðe on god gelyfð, an clæne mæden, Cristes sylfes bryd, na on galnysse, ac on gastlicere clænnysse."
[003500 (145)],"    And se apostol beweddode witodlice þæt mæden þam hælende Criste þurh ðone halgan geleafan, þa ða he him geleafan tæhte, hu hi gelyfdon on god, and he hi gefullode mid þam fæstan wedde, þæt hi þurhwunedon swa þurh his wissunge."
[003600 (150)],"    And we synd gewissode þurh his gewritu git, forðan ðe his lar becom to eallum lareowum, and he is gehaten ealra þeoda lareow."
[003700 (153)],"    Nu syndon ða men swiðe wurðfulle, ðe on mægðhade wuniað sylfwilles for gode, þe healdað on lichaman, þæt þæt eall seo gelaðung þurh geleafan hylt."
[003800 (156)],"    And heo swa geefenlæcð hire weres meder, þe wunede on mægðhade and Crist þeah gebær on hyre clænan bosme."
[003900 (159)],    Swa is eac seo gelaðung þurh geleafan mæden and on gastlicere cenninge acenð dæghwamlice micelne bearnteam on eallum middanearde.
[004000 (162)],"    Maria acende Crist lichamlice, ure ealra heafod, and seo halige gelaðung acenð gastlice Cristes limu oð ðis."
[004100 (165)],"    On ægþrum is mægðhad and eac swylce bearnteam, and se bearnteam ne wanode, ne ne awyrde þone mægðhad naþor ne on Marian, ne on godes gelaðunge."
[004200 (168)],"    Seo gelaðung is halig on lichaman and on gaste, ac heo nis na eall mæden swa þeah on lichaman, ac heo is swa þeah mæden soðlice on gaste, and heo is eall halig for þam halgan geleafan, and heo is swiðor halig on þam halgum mannum, þe on mægðhade wuniað on lichaman and on gaste."
[004300 (174)],"    On Cristesbec is awriten, þæt his modor com him to and his siblingas."
[004400 (175)],"    Þa sæde him man þæt, þæt hi ðær ute stodon and in ne mihton to him for þære micclan menigu, þe him ða mid wæs."
[004500 (178)],"    Ac he andwyrde sona þam secgendum þus: La, hwa is min modor oððe hwa synd mine gebroðru?"
[004600 (180)],"    He astrehte þa his hand ofer his apostolas, ðus him secgende: Her synd mine gebroðru and eac min modor and ælc ðæra þe wyrcð mines fæder willan, þe wunað on heofonum, se bið min broþor and swustor and modor."
[004700 (185)],"    Eadig is Maria, þæt heo his modor is, ac heo is eadigere þurh his geleafan, þæt heo on hine gelyfð, þæs lyfigendan godes sunu, and heo hine on mode hæfð, þone þe heo to men gebær."
[004800 (189)],"    Heo behet gode hyre mægðhad æt fruman, þæt heo lybban wolde hyre lif on mægðhade sylfwilles for gode, na for neadunge."
[004900 (192)],"    God sende hyre ða to Gabrihel his heahengel, þæt he hyre cydde Cristes acennednysse þurh hyre innoð, and heo him andwyrde þus: Hu mæg ðis gewurðan, þonne ic weres ne bruce?"
[005000 (196)],"    And heo mid þysum wordum witodlice cydde, þæt heo hæfde behaten hyre mægðhad gode."
[005100 (198)],"    God mihte hi hatan, þæt heo heolde hyre mægþhad to swilcere acennednysse, ac wæs swa þeah hyre willa mærlicor, þæt heo wolde hyre sylf hyre mægðhad behatan þam heofonlican gode, ærðan þe heo wiste, hwæne heo acennan sceolde, and wæs gode gehalgod be hyre agenum cyre, na swylce geneadod mid nanre hæse, eallum mædenum to bysne, þe on mode geceosað, þæt hi for Cristes lufon on clænnysse þurhwunion."
[005200 (206)],"    Ne magon oðre mædenu on heora mode ceorian, hwi hi moddru næron and eac swylce mædenu, forðan ðe Maria sceolde swylcne wurðmynt habban, þæt heo modor wære on clænum mægþhade, þonne heo þone acende, þe næfde him gelicne."
[005300 (212)],"    And se ylca is ealra mædena wurðmynt, þe hine lufiað gehealdenre clænnysse, and hi magon beon Cristes moddru eac, gif hi wyrcað on life his fæder willan."
[005400 (216)],"    Eall Cristes gelaðung is Cristes modor, forðan ðe heo acenð Cristes sylfes limu þurh ða halgan gife on ðam halgan fulluhte."
[005500 (219)],    And Maria is his modor lichamlice and gastlice his swustor and soðlice his modor.
[005600 (221)],"    And heo is ana for ði modor and mæden, modor lichamlice and modor gastlice, lichamlice heo ana and gastlice gemænelice."
[005700 (224)],"    Se mægðhad is gemæne ægþrum, cnihtum and mædenum, þe clænlice lybbað æfre fram cildhade oð ende heora lifes for Cristes lufon, swa swa þa clænan munecas doð and ða clænan mynecena on mynstrum gehwær wide geond þas woruld, swa swa hit awriten is onVitas Patrumand on fela bocum be manegum þusendum on mynstrum and on westenum."
[005800 (232)],"    Se mægðhad sceal þurh ðæs modes godnysse gode beon geoffrod be his agenum cyre, þæt seo lac beo leofre þam lyfigendan hælende, þe him bið behaten þurh halige drohtnunge and him wel gelæst þurh his lifes clænnysse, þonne he wære, gif he unðances wære."
[005900 (238)],"    Ne magon na ealle men beon anes modes, ne anre geearnunge ætforan þam ælmihtigan, swa swa Paulus sæde, ealra þeoda lareow: Anra gehwylc hæfð syndrige gife of gode, sume þas gife, sume oðre gife."
[006000 (243)],"    Ac se ðe æne behæt þam hælende his clænnysse and ðæt syðþan awægð, he bið scyldig wið god þæs clænan behates, þe he gode behet, forðan ðe god ne bið næfre bepæht."
[006100 (247)],"    Gif gehadod mæden hi sylfe forligð, heo mæg to gode gecyrran mid soðre dædbote, ac heo ne wyrð næfre eft syððan mæden, ne heo næfð þone wurðmynt þæs hundfealdan wæstmes, mæg swa þeah ætwindan þam hellicum witum mid soðre behreowsunge and geswicennysse."
[006200 (253)],"    Ða ðe on sinscipe wuniað and embe þæt hogiað, þæt hi heora bearnteam gebringon to Criste þurh þæt halige fulluht and ðone halgan geleafan, þa moton geoffrian heora cild gode to þære clænnysse and Cristes þeowdome, swa swa Abraham dyde, se ealda heahfæder, þe geoffrode gode Isaac his sunu, and þæt wif Anna, ðe geoffrode Samuhel, and fela oðre men, ðe we ne magon namian."
[006300 (262)],    And ða bearn sceolon beon gode gehyrsume to þan ðe heora magas hi gemynton and beheton.
[006400 (264)],    Sume men wyllað wolice betæcan heora laðostan cild to godes lareowdome.
[006500 (266)],"    Ac hi ne geefenlæcað na Abrahame þam heahfædere, þe his leofran sunu to lace geoffrode gode ælmihtigum uppan his weofode, ne eac hi ne geefenlæcað Annan þam wife, þe hyre yldestan sunu, swa swa heo ær behet, gode betæhte to his ðenungum."
[006600 (272)],"    Gode man sceal don mid glædnysse æfre þa betstan behat, swa swa se witega bebead, Malachias gefyrn under Moyses lage:Maledictus dolosus, qui immolat debile domino, et cetera, Awyrged bið se facenfulla, se wyle gode geoffrian wanhal oððe blind oððe witodlice healt, and hæfð him æt ham þa halan him sylf."
[006700 (279)],"    Eall swa be mæssereafe, þe sume menn maciað of heora ealdum claðum, þe beoð eal on swate, þonne god sylf bebead soðlice Moysen, þæt he niwe gyrlan, þe ær to note næron, gesceope to reafe þam sacerde Aaron."
[006800 (284)],"    Gif hwa wyle wyrcan weofodsceatas gode oððe oðre reaf of his ealdum claðum, gesylle þa ealdan and geceapige niwe, þæt hi to huxlice to his lacum ne beon."
[006900 (289)],"    Micel geoffrað gode, þe hine sylfne geoffrað."
[007000 (290)],"    Þæt synd ða mæstan lac, þe man mæg geoffrian, þæt he holocaustum beo, þæt is eall godes lac, swa swa þa clænan doð, þe dæghwamlice campiað wið ða ungesewenlican and ða swicolan fynd and wið unlustas, gelærede ðurh Crist."
[007100 (294)],"    Hi beoð Cristes martyras þurh ða munuclican drohtnunge, na æne gemartirode, ac oft digollice, swa swa Hieronimus, se wisa trahtnere, be swylcum mannum awrat on sumum sealmtrahte."
[007200 (298)],"    Þa ðe on sinscipe beoð and on asettum timan hi to gode gebiddað, swa swa se apostol bebead, hi bringað sume lac þam leofan drihtne, ac hi ne beoð na eallunga his holocaustum, þæt is eall his lac, ac heora ælmyssan sceolon hi fram gyltum aþwean, swa swa godes witega cwæþ: Swa swa wæter adwæsct witodlice þæt fyr, swa adwæscð seo ælmysse ure synna fram us."
[007300 (306)],"    Nu cweþað sume men, hwi god gescyppan wylle of þam dyrnum forligrum ænig lybbende cild, þonne nan cild ne bið buton þa ðe god gescypð on sawle and on lichaman, swa swa he gesceop Adam."
[007400 (310)],"    Ic acsige þone man nu anes þinges: Gif hwa forstelð hwæte and þæt forstolene sæwð, hwæt ah þæt corn geweald, þæt hit wearp se sædere mid unclænre handa on ða clænan moldan, oððe hwi sceolde seo eorðe hyre wæstmas ofteon þam unscyldigum sæde for ðam scyldigan sædere, þonne god wyrcð oft micel to gode of manna unrædum þurh his micclan godnysse, swa swa on bocum stent fela bysna be þam?"
[007500 (319)],"    And ælc sawul bið gesceapen þurh god and ælces mannes lichama, þe on life bið cucu, and se ðe elles gelyfð, he gelyfð gedwylde."
[007600 (322)],"    Nu ne sceolon þa mædenu heora moddru forseon, of ðam ðe hi comon, þeah ðe hi clæne beon on mægðhade lybbende and heora moddru beon wif, forðan ðe þa heahfæderas halige wæron and heora wif herigendlice on halgum gewritum, sidefulle on ðeawum and syferlice lybbende, and on godes bletsunge bearn strynende, swa swa wæs Abraham and his gebedda Sarra."
[007700 (330)],"    Seo wæs untymende oð ðæt hundnigonteoþe gear, and god him þa behet, þæt hi habban sceoldon sunu, Isaac gehaten."
[007800 (332)],    And se wæs gebletsod þurh þone soðan god swiðe gesæliglice.
[007900 (334)],"    Eft Isaaces wif, Rebecca gehaten, wæs untymende twentig wintra mid hyre gebeddan."
[008000 (336)],"    Þa bæd Isaac þone ælmihtigan god, þæt he him bearn forgeafe."
[008100 (338)],"    And his wif syððan wearð mid getwysan, Esau and Iacob, and heo geswac ða teames."
[008200 (340)],"    Hit wæs wundorlic ðing, þæt god wolde behatan þurh þone Isaac us eallum bletsunge and ðurh his ofspring eallum mancynne hæle."
[008300 (343)],"    And his wif swa ðeah wæs swa untymende, oð ðæt Isaac abæd hyre bearnteames."
[008400 (345)],"    On þam geswutelode god, þæt we sceolon biddan his mildheortnysse æfre to his agenum bebodum, þæt we hi gefyllan magon þurh his agenne fultum, forðan ðe we butan him naht to gode ne gedoð."
[008500 (349)],"    Eall swa Iacobes wif, Rachel geciged, twentig wintra wunode mid hyre were fullice, ærðan ðe heo cild hæfde, and hyre syððan forgeaf se ælmihtiga scyppend hyre sunu Iosep and syðþan Beniamin, swa swa bec secgað."
[008600 (354)],"    Helchana se ealda and Anna his wif wæron butan cilde, oð ðæt heo æbæd æt gode mid agotenum tearum godes willan to þam, þæt heo sunu hæfde, and heo sona wæs tiðu and acende Samuhel, þone soðfæstan witegan and betæhte hine gode to his þenungum æfre."
[008700 (360)],"    Eac on þære niwan æ on anginne godspelles Zacharias leofode lange mid his wife, Elisabeth genamod, eall swa butan cilde."
[008800 (363)],"    Ac hi gestryndon on ylde, swa swa se engel him cydde, Iohannem þone fulluhtere, þe gefullode þone hælend."
[008900 (365)],"    Se wæs swa haliges lifes, þæt se hælend cwæþ be him, þæt of wifa bearnum næs nan mærra man."
[009000 (367)],"    Synd swa þeah þa wudewan, ðe wuniað on clænnysse, to nunnan gehadode for ðæs hælendes lufon, on marum geþincðum, gif hi gode þeowiað, and on marum geearnungum þurh heora clænnysse, þonne þa wif beoð, þe wuniað on sinscipe."
[009100 (372)],"    And ða mædenu beoð on maran geþingðe, þe synd gehadode to haligre drohtnunge, þonne þa wudewan beoð; swa swa witan secgað, þæt ða wif habbað, þe wuniað on sinscipe and heora æwe healdað wið unhlisan æfre, þrittigfealdne wæstm, swa swa þæt godspel segð, and ða wudewan syððan sixtigfealdne wæstm, and þa halgan mædenu hundfealdne wæstm, swa swa þa halgan martyras and eall swa þa munecas, þe fram cildhade symle gode þeowiað under abbodes wissunge æfter þam regole."
[009200 (383)],"    Hi sceolon swa ðeah, swa swa we sædon ær, habban eadmodnysse on heora æðelum þeawum mid nanre hiwunge, ne mid higeleaste on ðam micclum geþingðum, swa swa hi manað þæt gewrit:Quanto magnus es, humilia te in omnibus, et coram Deo invenies gratiam, Swa ðu mærra beo on micclum geþingðum, swa ðu eadmodra beo on eallum ðingum a, and ðu gemetst gife æt þam mildheortan drihtne."
[009300 (392)],"    God hatað æfre þa upahafenan mod, and his gast wunað, swa swa god sylf sæde, ofer ðone eadmodan and ofer þone gedefan and ða ðe mid ege his bebodu gefyllað."
[009400 (396)],"    Betere bið þæt wif, þe wunað on sinscipe, gode a gehyrsum to his halgum bebodum and eadmod on heortan, þonne heo hæfð twa ðing untæle for gode, sinscipe and eadmodnysse on æþelum þeawum, þonne þæt mæden beo, þe modig bið on heortan and gode ungehyrsum, þonne heo hæfð twa ðing, clænnysse and modignysse, micel god and micel yfel, þe ne magon beon geþwære on nanre þeawfæstnysse, forðan ðe ælc yfel cymð of modignysse."
[009500 (406)],"    Betere bið to hæbbenne on haligre þeawfæstnysse huru ða læssan god mid oðrum læssum godum, þonne þa micclan god mid micclum yfele."
[009600 (409)],"    Swa is eac on lichaman se læssa man betere, swa swa Zacheus wæs, mid gesundfulnysse, þonne se unhala beo and hæbbe on his wæstme Golian mycelnysse, þæs gramlican entes."
[009700 (413)],"    Ne bið þæt læsse god nahwar gelytlod þurh þæt mare god on þam mægðhade, ne seo mare ne sceal modigan to swiðe ofer ða læssan æfter godes lare, ne seo læsse ne sceal laðlice andigan ongean þa maran."
[009800 (418)],"    Ac mid godes ege beo ægþer underþeodd þære boclican lare, and hæbbe heora ægþer be heora geearnungum."
[009900 (421)],"    Ne sceolon ða clænan men, þe Criste þeowiað, edleanes gewilnian on ðissere worulde, forðan ðe God sylf behet his halgum ðenum, þe on clænum mægðhade him gehyrsumiað, on his heofonlican huse, þær þær he sylf wunað, and binnan his weallum þære wynsuman byrig ða selostan wununga toforan sunum and dohtrum and þone ecan naman, þe næfre ne ateorað."
[010000 (429)],"    Ac ðes miccla wurðmynt nis na ealra manna, ac swa swa God sæde toforan sunum and dohtrum on synderlicum wurðmynte þam gesæligum mædenum and þam clænum cnapum, swa swa we cwædon ær, þe fram anginne æfre gode þeowiað."
[010100 (434)],"    Sum synful wif iu, swa swa þæt godspel us segð, gesohte Cristes fet and mid swiðlicum wope his fet aþwoh and mid hyre fexe wipode and gelome hi cyste, licgende æt his fotum, and mid deorwyrðre sealfe hi syððan smyrode, swa swa hit þeawlic wæs on ðære þeode."
[010200 (440)],"    And se hælend sona hyre synna forgeaf, manega and micele, and hyre milde ða wæs."
[010300 (442)],"    And hit segð on þam godspelle, þæt heo hine swiðe lufode, forðan ðe heo hæfde hyre synna forgyfennysse."
[010400 (444)],"    Micele swiðor gedafenað þam mædenum to ðencenne, þe on clænnysse wuniað on Cristes þeowdome, þæt hi hine lufion mid incundre lufe and mid eallre heortan, ðe hi clæne geheold to þam micclan wurðmynte þæs hundfealdan wæstmes and to þam ecan naman on his agenum hirede, þær ðær he sylf wunað, swa swa þæt godspell us segð."
[010500 (451)],"    On godes rice beoð eac ða godan wif and ða rihtwisan weras, þe wurðodon hine."
[010600 (453)],"    Ac se hælend sæde, þæt on his fæder huse syndon manega wununga."
[010700 (454)],"    Þonne wuniað þa mædenu and ða mægðhades men on þam mærostum wunungum and folgiað þam hælende, swa hwider swa he gæð."
[010800 (457)],"    Ne forlæt se hælend þa geleaffullan weras, ne ða godan wif, þeah ðe hi gan ne magon, swa hwider swa he gæð mid his heofonlicum þrymme and mid þam clænan werode, þe him wynsumlice singað þone niwan lofsang, þe nan singan ne mæg buton þam clænum anum, þe ne comon neah wife, and þam halgum mædenum, þe ðone hælend gecuron him to brydguman to ecere blisse."
[010900 (465)],"    Ða oðre halgan magon gehyran þone sang, þe ða mædenu singað mid swiðlicum dreame, and hi habbað þa blisse þæs heofonlican sanges, þeah ðe hi singan ne magon þone sang swa swa hi."
[011000 (469)],"    And ða ðe þær singað ne swincað on þam sange, ac mid softnysse butan geswince hi heriað mid þam sange þone hælend on blisse, þe hi to þam wurðmynte and to ðam wuldre gebrohte, forðan ðe mægþhad is micel godes gifu, swa swa martyrdom, ðe ðurh his mihte becymð."
[011100 (475)],"    Iohannes, se godspellere, on his gastlican gesihðe geseah þisne heap healice standan mid þam halgan hælende, and heora getel wæs an hund þusenda and feower and feowertig þusenda, þone sang singende, swa swa we ær sædon, mid micelre myrhðe þæs mæran dreames."
[011200 (481)],    Wynsum is seo wunung on þam wuldorfullum dreame swa manegra þusenda mid micclum swege.
[011300 (483)],"    And ða rihtwisam scinað, swa swa se hælend sæde, swa swa seo sunne scinð mid hyre scearpan leoman on ðisum middanearde, mannum to lihtinge."
[011400 (486)],"    Bið swa ðeah toscead, swa swa se apostol sæde:Stella autem ab stella differt in claritate, et cetera, þæra steorrena beorhtnyss ne bið on eallum gelice."
[011500 (489)],"    Oþer is soðlice þære sunnan beorhtnyss and oðer þæs monan on ðisum middanearde and oðer þæra steorrena, beþam ðe hi standað."
[011600 (492)],"    Swa bið eac on domes dæg, þær nan ðing dyrne ne bið, þonne þa halgan scinað, ælc be his geearnungum, æfter þam æriste, and on þære beorhtnysse hi beoð æfre wunigende buton ateorodnysse."
[011700 (496)],"    Maran wurðscipe habbað þa ðe þas woruld forsawon and þa syndrian æhta mid ealle forleton and hi sylfe geþywdon on godes þeowdome and þærtoeacan wæron wuldorfulle on mægðhade, þonne þa habban magon, þe heoldon heora mægðhad and heora æhta ne forleton, ac leofodon him orsorge be heora agenum dihte, be nanes ealdres wissunge."
[011800 (503)],    Ne nan mægðhad ne bið witodlice herigendlic buton se ðe for Criste þa clænnysse lufað.
[011900 (505)],"    Nu smeagað sume menn, hwæt se pening getacnige, þe se hlaford forgifð þam latostum wyrhtum, þe on æfnunge becomon into þam winearde, swa wel swa þam ærostum, þe on ærnemergen comon, swa þæt hi ealle wæron on ðære hyre gelice."
[012000 (510)],"    Nu segð Augustinus, se æþela lareow, þe ðas gesetnysse on leden gesette, þæt se pening bið forgifen þam wyrhtum gelice on þam ecan life, þonne hi of deaðe arisað, þa ðe god forestihte on frymðe þyssere worulde, and ða ðe god geclypode to þam clænan life, and ða ðe he gerihtwisode on ðyssere worulde, and ða ðe he gewuldorfullode to þam ecan wurðmynte, þæt hi ealle habbon heofonan rice him gemænelice, him sylfum to mede, and wynsumne lichaman, on to wunigenne a, unbrosnigendlicne, butan eallum wommum and butan awyrdnysse a to worulde syððan."
[012100 (523)],"    And þis bið him eallum æfre gemæne, þeah ðe hi sume scinon, swa swa we ær sædon, on maran beorhtnysse for heora micclum geearnungum."
[012200 (526)],"    Ðas micclan geþincðu hi moton geearnian on þyssere worulde wunigende her on life þurh ða eadignyssa þæs eahtafealdan geteles, swa swa ure hælend þurh hine sylfne gebysnode and us ealle manode to þam eadignyssum on his halgan godspelle, ðus secgende eallum:Beati pauperes spiritu, et cetera, Eadige synd þa ðearfan, þa ðe on gaste synd þearfan, þæt synd þa ðe habbað þone halgan willan, þæt hi lufiað swiðor þa ungesewenlican god and ða ecan speda, þonne ða ateoriendlican."
[012300 (537)],"    And hi habbað þurh þæt heofonan rices myrhðe, and hi geefenlæcað urum hælende Criste, se ðe æfre is rice and wearð þearfa for us."
[012400 (540)],"Beati mites, et cetera, Eadige beoð þa liðan, þe on heora lifes þeawum geefenlæcað þam hælende, þe ðus cwæð to us eallum: Leorniað æt me, þæt ic swiðe liðe eom and eadmod on heortan, and ge habbað syððan eowrum sawlum reste on ðam soðan life."
[012500 (546)],"    Eadige beoð þa heofigendan, þe heora synna bewepað."
[012600 (547)],"    And hi geefenlæcað Criste, þe com to Hierusalem and beweop swiðe hyre toworpennysse, þæt seo burhwaru forferde for hyre geleafleaste."
[012700 (550)],"    Eadige beoð þa men, þe þurh modes godnysse beoð swið ofhingrode and eac swylce ofþyrste æfter rihtwisnysse, þæt hi rihtlice lybbon."
[012800 (553)],"    Hi geefenlæcað Criste, þe cwæð on his godspelle: Min mete is witodlice, þæt ic wyrce æfre mines fæder willan, se ðe me asende."
[012900 (556)],"    Eadige beoð þa mildheortan, þe gemildsiað oðrum."
[013000 (557)],"    And hi geefenlæcað Criste, þe com to þam forwundodum and his wunda gewrað and geworhte him sealfe of wine and of ele and wæh hine syððan ham to his inne and hæfde his gymene, þæt is þes middaneard, þe he mid his tocyme fram synnum gehælde mid his sylfes þrowunge."
[013100 (563)],"    Eadige synd þa clænheortan, þe on clænnysse lybbað."
[013200 (564)],"    Hi geefenlæcað Criste, þe ða clænnysse astealde, and he synne ne worhte, ne nænne swicdom on life."
[013300 (566)],"    Eadige beoð þa gesibsuman, forþan ðe hi synd godes bearn."
[013400 (567)],"    And hi geefenlæcað þam hælende, þe for his ehterum gebæd his heofonlican fæder, þæt he him gemiltsode."
[013500 (569)],"    Eadige beoð þa halgan, þe for rihtwisnysse ehnysse þrowiað her on ðisum life."
[013600 (571)],"    Hi geefenlæcað Criste, þe for us þrowode and sealde us swa bysne, þæt we him swa folgion."
[013700 (573)],"    Ðas eahta eadignyssa synd eow mædenum to lufigenne, þæt ge wislice lybbon and wel geþeawode beon, na to higelease, ne to ungehealtsume, ne to biterwyrde, ne bealufulle on mode, ne nan unðeaw æfre on eow ne rixige, ac ge habban sceolon, swa swa se hælend sæde, micele geþincðu on eowres modes godnysse, þæt Cristes lufu æfre on eowrum heortum wunige to godum fremmingum fulfremedra dæda, and beoð anræde, and habbað sum eornost."
[013800 (583)],"    Se ðe eornost næfð, earfoðlice he sceal æfre geðeon to ænigre geðingðe."
[013900 (585)],"    Ure hælend cwæð iu on his halgan godspelle to his discipulum and ðurh hi swa to us: On þam bið min fæder gewuldorfullod soðlice, þæt ge menigfealdne wæstm and micelne forþberon on eowrum godum dædum."
[014000 (589)],"    Nu sceole we don swa þurh þæs hælendes fultum, þæt we hogion georne, þæt we sume godnysse and sume gode lac of ðyssere worulde þam hælende gebringon, forþan ðe he lufað us, gif we lufiað hine and gif we his bebodu healdað her on life."
[014100 (595)],"    Gewissige us se hælend to his willan a, and he us gelæde to þam ecan life."
[014200 (597)],    Þam is wuldor and wurðmynt a to worulde.
[014300 (597)],    Amen.
