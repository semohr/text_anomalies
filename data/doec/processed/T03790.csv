id,text
[000100 (1)],Exameron AngliceOn sumum oðrum spelle we sædon hwilon ær hu se ælmihtiga God ealle þing gesceop binnon syx dagum and seofon nihtum.
[000200 (4)],    Ac hit is swa menigfeald and swa mycel on andgite þæt we ne mihton secgan swa swiðe embe þæt swa swa we woldon on ðan ærran cwyde.
[000300 (7)],    Ne we gyt ne magon swa micclum eow secgan on þam deopan andgite swa swa hit gedafenlic wære.
[000400 (9)],    We wyllað þeah eow secgan sum þing deoplicor be Godes weorcum on ðysum soðum gewrite þæt ge wislicor magon witan eowerne Scyppend mid soþum geleafan and eow sylfe oncnawan.
[000500 (13)],"    Næs nan mann on life on ðyssere langsuman worulde, þe ðas lare cuðe cyðan ænigum menn ærðamðe se ælmihtiga God, se ðe ana is Scyppend, hi gecydde Moyse on ðam munte Sinai."
[000600 (17)],    And hine þær lærde embe þas deopan lare feowertig daga onan.
[000700 (18)],"    And he ætes ne gymde on eallum þam fyrste, ac hine afedde God."
[000800 (20)],"    And he underfeng þa of Godes sylfes dihte ealle þa deopnyssa, þe he on fif bocum syððan afæstnode."
[000900 (23)],"    Ða bec synd gehatene seo ealde gecyðnyss and seo ealde æ, þæt is open lagu, þe God gesette Israhela folce ærðanþe Crist come to þyssere weorulde on menniscnysse acenned."
[001000 (27)],    And he cydde him sylf þæt gastlice andgit þære ealdan gesetnysse his leorningcnihtum oð ðæt hit becom to us.
[001100 (30)],    Ðæra fif boca angin is þysum wordum ongunnen:In principio creauit Deus celum et terram; ðæt is on Englisc: God ælmihtig gesceop ærest on anginne heofonan and eorðan.
[001200 (34)],    Her ge magon gehyran þæt heofone næs na ær ærðamðe se ælmihtiga wyrhta hi geworhte on anginne and ealne middaneard on his mycclum cræfte.
[001300 (37)],    Ac he sylf wæs æfre unbegunnen scyppend se þe swa mihtiglice gemacode swylcne cræft.
[001400 (39)],"    Full dysig byð se mann, and þurh deofol beswicen, se ðe nele gelyfan þæt se lifigenda God æfre wære wunigende ærðamþe he worhte gesceafta."
[001500 (42)],"    Ac he geswutelode his mihta þurh ða gesceafta, and wolde þæt þa gesceafta gesawon his mærða."
[001600 (44)],"    And hine wurðodon a on wuldre mid him þa ðe andgyt habbað, þæt syndon englas and menn."
[001700 (47)],"    On anginne gesceop se ælmihtiga fæder þysne middaneard, swa swa Moyses awrat, and þæt angin is þæs ælmihtigan Godes sunu on gastlicum andgite, swa swa þæt godspell us segð:Ego principium qui et loquor uobis, ðis cwæð se Hælend on his halgan godspelle: Ic sylf eom angin þe eow to sprece."
[001800 (54)],"    He sylf is soð anginn of ðam soðan anginne, and he is soð wisdom of ðam wisan Fæder, and seo mycele miht þe he mid geworhte þa wundorlican gesceaftu."
[001900 (57)],"    And he hi ealle geliffæste on ðam life þe hi habbað þurh þone Halgan Gast þe gæð of ðam Fæder and of ðam Suna, forðamðe he soðlice is heora begra lufu him bam gemæne, ælmihtig God, anes gecyndes and anre mægenþrymnysse on anre godcundnysse."
[002000 (64)],"    Ðis is mycel eow mannum on mode to asmeagenne, and nan man ne mæg on ðysum middanearde fullfremedlice secgan embe þone soðan God."
[002100 (67)],"    Ge sceolon gehyran þeah sum ðing be him, þæt ge on geleafleaste eower lif ne adreogan gif ge nan andgit embe þæt ne cunnon, and gif ge naht ne gehyrað embe þone heofonlican God, se ðe on ðrim hadum soðlice æfre rixað on anre godcundnysse, an ælmihtig scyppend."
[002200 (73)],"    Mycel is se fæder and mycel is his Wisdom, and mycel is heora Lufu."
[002300 (74)],"    Loca ðu nu georne þæt þu swa swyðe ne dwelige þæt þu gedon wylle þone Sunu læssan þonne his leofa Fæder is, oððe heora begra Lufu be ðinum lytlan andgite unmihtigran gemacian wylle, ac ðu ne miht swa ðeah þeah ðu swa micclum dwelige, gedon þæt heora ænig unmihtigre beo þonne ælmihtig God."
[002400 (81)],"    Eall seo ealde gesetnyss þe we ær embe spræcon and se Hælend sylf on his halgan godspelle cyðað þa halgan þrynnysse on soðre annysse, ænne ælmihtigne God, æfre unbegunnenne, se ðe næfre ne geendað."
[002500 (85)],"    And hu wylt ðu nu furðor embe þis smeagian, þonne ðu sylf ne canst embe ðe sylfne soðlice smeagian?"
[002600 (88)],"    Sege me nu soðlice miht þu geseon þinne hrycg oððe þinne henccan þeah ðu locige underbæc oððe þine agene sawle, hu heo gesceapen is?"
[002700 (91)],"    Ðu scealt gelyfan on þone lifigendan God, and na ofer þine mæðe motian be him, þe læste ðu dwelige swa swa to feala dydon þe ofer heora andgit embe þæt smeadon butan geleafan and forði losodon."
[002800 (96)],"    On ðam forman dæge ure Drihten gesceop seofonfealde weorc, þæt wæron ealle englas and þæs leohtes angin and þæt antimber þe he of gesceop syððan gesceafta, þa upplican heofenan and þa nyðerlican eorðan, ealle wæterscypas and þa widgillan sæ, and þæt upplice lyft, eall on anum dæge."
[002900 (103)],"    Ða englas he geworhte on wundorlicre fægernysse and on mycelre strencðe, manega þusenda, ealle lichamlease lybbende on gaste."
[003000 (106)],    Be ðam we sædon hwilon ær swutelicor on gewrite.
[003100 (107)],"    Næs na God butan leohte þa ða he þæt leoht gesceop: he is him sylf leoht þe onliht ealle þing, ac he gesceop þæs dæges leoht and hit syððan geeacnode mid þam scinendum tunglum swa swa her æfter segð."
[003200 (111)],"    Dæges leoht he gesceop and todræfde þa þeostru þæt þa gesceaftu gesewenlice wurdon þurh þæs dæges lihtinge on lenctenlicre tide; forðanðe he on lenctentid, swa swa us lareowas secgað, gesceop þone forman dæg þyssere worulde, þæt is on gerimcræfteXV kalendas aprilis, and syððan þa gesceafta swa swa we secgað her."
[003300 (118)],"    Ða upplican heofonas þa englas on wuniað, he geworhte eac ða on ðam ylcan dæge."
[003400 (120)],"    Be ðam we singað on sumum sealme ðus:Opera manuum tuarum sunt celi; ðinra handa geweorc syndon heofonas, Drihten."
[003500 (123)],"    Eft on oðrum sealme sang se ylca witega:Ipse dixit et facta sunt, ipse mandauit et creata sunt: He sylf hit gecwæð and hi wurdon geworhte, he sylf hit bebead and hi wurdon gesceapene."
[003600 (127)],"    Ðæt wæter and seo eorðe wæron gemengede oð ðone þriddan dæg: þa todyde hi God, swa swa her æfter segð on ðyssere gesetnysse."
[003700 (130)],"    Ðæt lyft he gesceop to ures lifes strangunge, þurh þæt we orðiað and eac ða nytenu."
[003800 (132)],    And ure fnæst ateorað gif we ateon ne magon mid urum orðe into us þæt lyft and eft ut ablawan þa hwile þe we beoð cuce.
[003900 (135)],    Ðæt lyft is swa heah swa swa ða heofonlican wolcnu and eac eal swa brad swa swa þære eorðan bradnyss.
[004000 (137)],    On ðære fleoð fugelas ac heora fiðera ne mihton na hwider hi aberan gif hi ne abære seo lyft.
[004100 (139)],"Secunda die fecit Deus firmamentum: On þam oðrum dæge ure Drihten geworhte þone firmamentum þe men hatað rodor, se belycð on his bosme ealle eorðan bradnysse and binnan him is gelogod eal þes middaneard, and he æfre gæð abutan swa swa yrnende hweowol, and he næfre ne stent stille on anum, and on anre wendinge þa hwile ðe he æne betyrnð gað witodlice forð feower and twentig tida, þæt is þonne ealles an dæg and an niht."
[004200 (149)],    Þone rodor God gehet heofon.
[004300 (150)],"    He is wundorlice healic and wid on ymbhwyrfte: se gæð under þas eorðan eal swa deop swa bufan, ðeah ðe þa ungelæredan menn þæs gelyfan ne cunnon."
[004400 (153)],    And God þa todælde þurh his drihtenlican mihte þa nyðerlican wæteru þe wæron under þam rodere fram þam upplicum wæterum þe wæron bufan þam rodore.
[004500 (156)],"    Be ðam upplicum wæterum awrat se witega þus:Laudate eum celi celorum et aque que super celos sunt laudent nomen domini: Heriað hine heofonas þæra heofona heofonas, and eac ða wæteru þe bufan heofonas synd herian hi Godes naman; þus segð þæt halige gewrit."
[004600 (162)],"    Ne heriað þa wæteru mid nanum wordum God, ac ðurh þa gesceaftu þe he gesceop wundorlice his miht is geswutelod and he byð swa geherod."
[004700 (165)],    On ðam ðriddan dæge ure Drihten gegaderode þa sælican yða fram þære eorðan bradnysse.
[004800 (167)],"    Seo eorðe wæs æt fruman eall ungesewenlic, forþamðe heo eall wæs mid yðum oferþeht, ac God hi asyndrode fram þam sælicum yðum on hyre agenne stede, swa swa heo stent oð ðis."
[004900 (171)],    Heo ne lið on nanum ðinge ac on lofte heo stynt þurh þæs anes mihte þe ealle þing gesceop.
[005000 (173)],    And he ealle þing gehylt butan geswince forþanðe his nama isomnipotens Deus; ðæt is on Englis: ælmihtig God.
[005100 (176)],"    His willa is weorc and he werig ne byð, and his mycele miht ne mæg nahwar swincan, swa swa se witega awrat be him cweðende:Quia in manu eius sunt omnes fines terre; Forðanðe on his handa syndon ealle þære eorðan gemæru."
[005200 (181)],"    Ða sæ he gelogode swa swa heo lið git wiðinnan þa eorðan on hyre ymbhwyrfte and þeah ðe heo brad sy and gebyged gehu and wundorlice deop, heo wunað eall swa ðeah on ðære eorðan bosme binnan hyre gemærum."
[005300 (186)],    God sylf geseah þa þæt hit god wæs swa and het ða eorðan ardlice spryttan growende gærs and þa grenan wyrta mid heora agenum sæde to menigfealdum læcecræfte.
[005400 (190)],    And þa wyrta sona wynsumlice greowon mid menigfealdum blostmum mislice gebleode.
[005500 (192)],    God het hi eac spryttan þurh his godcundan mihte menigfealde treowcynn mid heora wæstmum mannum to ofætan and to oðrum neodum.
[005600 (195)],"    And seo eorðe sona, swa swa hyre God bebead, stod mid holtum agrowen and mid healicum cederbeamum and mid manegum wudum on hyre widgilnysse, mid æppelbærum treowum and mid orcgeardum and mid ælcum treowcynne mid heora agenum wæstmum."
[005700 (200)],"    On ðam feorðan dæge ure Drihten gecwæð: Gewurðan nu leoht, þæt synd þa leohtan steorran on ðam heofonlican rodore, þæt hi todælan magon dæg fram nihte and hi beon to tacne and tida gewyrcon dagum and gearum, and scinon on ðam rodore and onlihton þa eorðan."
[005800 (206)],"    God geworhte ða sona twa scinende leoht, mycele and mære, monan and sunnan, þa sunnan on merigen to ðæs dæges lihtinge, þone monan on æfen mannum to lihtinge on nihtlicere tide mid getacnungum."
[005900 (211)],"    And ealle steorran he eac þa geworhte and he hi gefæstnode on ðam fæstan rodore þæt hi ða eorða onlihton mid heora mænigfealdum leoman, and ðæs dæges gymdon and eac þære nihte, and þæt leoht todældon and þa þeostru on twa."
[006000 (216)],"    Næron nane tida on ðam gearlican getæle ærðamðe se ælmihtiga Scyppend gesceop þa tunglan to gearlicum tidum on manegum getacnungum on lenctenlicere emnihte swa swa lareowas secgað, on gerimcræfteXII kalendas Aprilis."
[006100 (221)],"    And ne beoð næfre eastron ær se dæg cume þæt þæt leoht hæbbe þa þeostru oferswiðed, þæt is þæt se dæg beo lengra þonne seo niht."
[006200 (224)],"    Be ðam oðrum tidum cwyð þeos ylce boc, swa swa God sæde him sylf to Noe: Sædtima and hærfæst, sumor and winter, cyle and hætu, dæg and niht ne geswicað næfre."
[006300 (229)],"    Ne standað na ealle steorran on þam steapan rodere ac hi sume habbað synderlicne gang beneoðan þam rodere mislice geendebyrde, and þa ðe on ðam rodere standað tyrnað æfre abutan mid ðam bradan rodere on ymbhwyrfte þære eorðan, and heora nan ne fylð of ðam fæstan rodere ða hwile þe þeos woruld wunað swa gehal."
[006400 (236)],    Eall swa gæð seo sunne and soðlice se mona abutan þas eorðan mid bradum ymbhwyrfte eall swa feorr beneoðan swa swa hi bufan us gað.
[006500 (239)],"    On ðam fiftan dæge ure Drihten gesceop of wætere anum ealle fixas on sæ and on eauum and eall þæt on him crypð and ða mycelan hwalas on heora cynrynum and eac eall fugolcynn eall swa of wætere, and forgeaf ðam fugelum flyht geond þas lyft, and þam fixum sund on ðam flowendum yðum."
[006600 (246)],    God hi gebletsode þa þus cweðende to ðam fixum: Weaxað and beoð gemenigfylde and gefyllað þa sæ and eac ða fugelas beon gemenigfylde bufan þære eorðan; and hit gewearð þa swa.
[006700 (250)],"    Ða fugelas soðlice þe on flodum wuniað syndon flaxfote be Godes foresceawunge, þæt hi swimman magon and secan him fodan."
[006800 (253)],"    Sume beoð langsweorede, swa swa swanas and ylfettan, þæt hi aræcan him magon mete be ðam grunde, and þa ðe be flæsce lybbað syndon clyferfete and scearpe gebilode þæt hi bitan magon on sceortum swuran and swyftran on flihte þæt hi gelimplice beon to heora lifes tilungum."
[006900 (260)],"    Nis na eall fugolcynn on Engla þeode, <ne> on nanum earde ne byð naht eaðe eall fugolcynn, forðanðe hi feala syndon, mycele on wæstme and mislice fleoð, swa swa us bec secgað swutollice be ðam."
[007000 (265)],    On ðam syxtan dæge ure Drihten gecwæð: Acenne seo eorðe nu cuce nytenu on heora cynryne and þa creopendan wyrmas and eall deorcynn on heora cynrynum.
[007100 (269)],"    Hwæt ða God geworhte þurh his wunderlican mihte eall nytencynn on heora cynrynum and þa wildan deor, þe on wudum eardiað, eall þæt fiðerfote byð of ðære foresædan eorðan, and eall wyrmcynn, ða þe creopende beoð, and þa reþan leon, þe her on lande ne beoð, and þa swiftan tigres and þa syllican pardes, and þa egeslican beran and þa ormætan ylpas, þa ðe on Engla ðeode acennede ne beoð, and feala oðre cynn þe ge ealle ne cunnon."
[007200 (279)],"    Ða beoð langswyrede þe lybbað be gærse, swa swa olfend and assa, hors and hryðeru, headeor and rahdeor, and gehwylce oðre: and ælc byð gelimplic to his lifes tilunge."
[007300 (284)],    Wulfas and leon and witodlice beran habbað strangne swuran and sceortran be dæle and maran tuxas to heora metes tilunge.
[007400 (287)],"    Forðamþe hi lybbað heora lif be reaflace, swa swa gehwylce oðre deor þe deriað þam oðrum."
[007500 (289)],    Ða ylpas beoð swa mycele swylce oðre muntas and hi magon lybban þreo hund geara and man mæg hi wenian to wige mid cræfte swa þæt menn wyrcað wighus him on uppan and of ðam feohtað on heora fyrdinge.
[007600 (294)],"    Þonne flihð ælc hors afæred þurh ða ylpas, and gif him hwa wiðstent he byð sona oftreden."
[007700 (296)],    Ac we nellað na swiðor nu embe þis sprecan.
[007800 (297)],"    On ðam ylcan dæge <ure> Drihten wolde mannan gewyrcan of ðære ylcan eorðan, forðamðe on ðysum fyrste afeoll se deofol of ðære healican heofonan mid his gegadum for his uppafednysse into helle wite."
[007900 (302)],    Ure Drihten cwæð be him on his halgan godspelle:In ueritate non stetit quia ueritas non est in eo; He ne wunode na on soðfæstnysse forþamðe seo soðfæstnyss nis nateshwon on him.
[008000 (306)],"    God hine geworhte wundorlicne and fægerne; ða sceolde he, gif he wolde, wurðian his Scyppend mid micelre <eadmodnysse>, þe hine swa mærne gesceop."
[008100 (309)],    Ac he ne dyde na swa ac mid dyrstire modignysse cwæð þæt he wolde wyrcan his cynesetl bufan Godes tunglum ofer þæra wolcna heannysse on ðam norðdæle and beon Gode gelic.
[008200 (313)],"    Þa forlet he þone ælmihtigan, þe is eall soðfæstnyss, and nolde habban his hlafordscipe ac wolde beon him sylf on his sylfes anwealde."
[008300 (317)],    Þa næfde he nane fæstnunge ac feoll sona adun mid eallum þam englum þe æt his ræde wæron; and hi wurdon awende to awyrigedum deoflum.
[008400 (320)],    Be ðam cwæð se Hælend her on ðysum life: Ic geseah þone sceoccan swa swa scinende liget feallende adun dreorig of heofonum; forðamðe he ahreas ungerydelice.
[008500 (324)],"    Ða wolde God wyrcan þurh his wundorlican mihte mannan of eorðan, þe mid eadmodnisse sceolde geearnian þone ylcan stede on ðæra engla geferrædene þe se deofol forworhte mid his dyrstignysse."
[008600 (329)],"    And God sylf cwæð ða swa swa us segð þeos boc:Faciamus hominem ad imaginem nostram et reliqua; ðæt is on Englisre spræce: Uton gewyrcan mannan to ure anlicnysse and to ure gelicnysse, þæt he anweald hæbbe ofer eallum fixum and ofer fugolcynne and ofer wildeorum and ofer eallum gesceafte."
[008700 (336)],    Her ge magon gehyran þa Halgan Þrynnysse and soðe annysse anre godcundnysse.
[008800 (338)],"    Uton wyrcan mannan, þær is seo Halige Þrynnyss; to ure anlicnysse, ðær is seo annyss: to anre anlicnysse, na to þrim anlicnyssum."
[008900 (341)],"    On þæs mannes sawle is Godes anlicnyss, forðam is se mann selra þonne þa sawulleasan nytenu þe nan andgit nabbað embe heora agenne Scyppend."
[009000 (344)],"    God ða geworhte of ðære eorðan lame mid his halgum handum mannan to his anlicnysse, and ableow on his ansyne liflicne blæd, and he wearð man geworht on lybbendre sawle."
[009100 (348)],"    God sylf ða syððan gesceop him naman Adam, and of his anum ribbe worhte him gemacan: hyre nama wæs Eua, ure ealra modor."
[009200 (351)],"    And God hi ða gebletsode mid ðyssere bletsunge: Wexað and beoð gemenigfylde and gefyllað þa eorðan and habbað eow anweald ofer ða eorðan, and ofer sæfyxum and ofer þam fleogendum fugelum, and ofer eallum þam nytenum þe styriað ofer eorðan."
[009300 (356)],"    God gesceawode þa ealle his weorc and hi wæron swyðe gode, and se syxta dæg wearð swa geendod."
[009400 (358)],"    And God ða gefylde on ðam seofoðan dæge his weorc þe he worhte on wunderlicum dihte, and hine ða gereste and þone dæg gebletsode, forðanþe he on ðam seofoðan dæge geswac his weorces."
[009500 (362)],"    Næs he na werig, þeah ðe hit swa awriten sy, ne he mid ealle ne geswac þa gesceafta to geedniwigenne, ac he geswac ðæs dihtes ðæs deoplican cræftes swa þæt he selcuðe syððan scyppan nolde ac þa ylcan geedniwian oð ende ðysse worulde, swa swa ure Hælend on his halgan godspelle gecwæð:Pater meus usque modo operatur et ego operor, ðæt is on Englisc, Min Fæder wyrcð git oð ðisne andweardan dæg and ic eac wyrce."
[009600 (371)],"    Ælce geare byð orf acenned and mennisce menn to mannum acennede þa ðe God gewyrcð swa swa he geworhte þa ærran, and he ne scypð nane sawle buton þam cildum anum."
[009700 (375)],    And ealle nytenu nabbað nane sawle.
[009800 (376)],"    Sume menn wendon þæt þeos woruld wære æfre buton ælcum anginne eall swa swa heo nu is, heofen and eorðe and eall gesceafta."
[009900 (379)],"    Ac we secgað to soþan þæt God sylf hi gesceop, and næron nane gesceafta gif hi gesceapene næron, ne hi ne gewurdon þurh hi sylfe ac hi geworhte God."
[010000 (382)],"    Ælc þing hæfð anginn and ordfruman þurh God, buton se ana Scyppend þe ealle þing gesceop; se næfð nan anginn ne nænne ordfruman, ac he sylf is angin and soðlice ordfruma ealra þinga and æfre ungeendod."
[010100 (387)],"    Næs hit na færlic geðoht oððe unforesceawod ræd þæt se ælmihtiga God þysne middaneard gesceop, ac wæs æfre æt fruman on his ecum ræde þæt he wolde gewyrcan ealle þas woruld and ealne middaneard mid his agenre mihte, him sylfum to lofe, swa swa we geseoð nu þæt ealle gesceafta heriað heora Scyppend butan þam earmum mannum þe hine forseoð, and hine herian nellað ne hi his ne gymað þæt hi mid ðam ealdan deofle endeleaslice losion."
[010200 (397)],"    Wel wyste ure Scyppend ða þa he geworhte Adam, þone frumsceapenan mann, þæt he syngian wolde þurh þæs deofles lare, swa swa he dyde syððan."
[010300 (400)],"    And God wyste eac swylce hu he sylf smeade embe þa bote þa iu, hu he hit gebetan mihte þurh his halgan gife, þæt he gehulpe þam menn, and eac his ofsprincge þam ðe on hine gelyfað, and mid soðre lufe hine simble wurðiað."
[010400 (405)],"    On ælcum lichamlicum gesceafte syndon feower þing, eorðe and wæter, fyr and lyft."
[010500 (407)],"    Fyr is behyd on heardum stanum; se stan cymð of eorðan and he swæt swa þeah, and of stancludum cumað wyllspringas."
[010600 (410)],"    Ure lichama is eorðe and he oft þeah swæt, and of ðam fyre hatað, þe him on wunað, and on ðam lyfte we lybbað ealle."
[010700 (413)],"    Se mann wæs swa gesceapen þæt he syngian ne ðorfte, and he wære gesælig gif he na ne syngode and æfre undeadlic gif he his Drihtne gehyrsumode; and gif he syngode he wære ungesælig and syððan deadlic for þære synne fremminge."
[010800 (418)],"    God hine ne neadode on naðre healfe, ac let hine habban his agenne cyre."
[010900 (420)],"    Næs he na geworht mid nanre wohnysse, ne mid nanum synnum gesceapen to menn, ne nane leahtras on his life næron, ac hæfde on his anwealde eall his agen gecynd butan geswince on gesælðe lybbende, ne him nan gesceaft næfre ne derode þa hwile þe he gehyrsumode his Scyppende on riht."
[011000 (427)],"    God hi ða gebrohte binnanParadisum, þæt we hatað on Englisc Neorxnawang: þær wæs wynsum wunung, and hi wunodon þær swa hale on lichaman and hæfdon ealles geweald, ge heora hagenes sylfes on eallum þingum, butan eallum þam gedrecednyssum þe us deriað nu, and ealre þære myrhðe þe þær binnan wæs, buton anes treowes ðe him forboden wæs þæt hi on ðam anum bebode Gode gehyrsumodon."
[011100 (436)],"    God cwæð to Adame: Ne ete þu of ðam treowe; gif þu his onbyrgist, þu byst sona deadlic."
[011200 (438)],"    Næs na se deað þurh Drihten gesceapen ne on ðam treowe aweaxen, ac hit wæs swa þeah þæt gif he tobræce þæt litle bebod þæt he wære syððan sona deadlic, and he næfre ne swulte gif he swa gesælig wære þæt he þæt eaðelice bebod eallunga geheolde."
[011300 (444)],"    Wæs eac oðer treow on ælemiddanParadisum, lignum uitegehaten, þæt is lifes treow."
[011400 (446)],"    Of ðam sceolde Adam geetan on ende æfter his gehyrsumnysse and habban þæt ece lif, and þa heofonlican wununge mid þam halgum englum."
[011500 (449)],"    Ða wæs þam deofle waa on his awyrgedum mode þæt se mann sceolde ða myrhðe geearnian þe he of afeoll for his upphefednysse, and he mid micclum andan ða menn ða beswac, ðæt hi buta æton of ðam forbodenan treowe and wæron ða deadlice and wið heora Drihten scyldige, and hi cuðon þa ægðer ge yfel ge good."
[011600 (456)],"    God hi ða adræfde ut of ðære wununge fram þære myrhðe mid micclum geswincum, and hi on yrmðe leofodon heora lif syððan."
[011700 (459)],"    Hi mihton þa syððan seocnysse þrowian, and hine byton lys and lyftene gnættas and eac swylce flean and oðre gehwylce wyrmas, and him wæron derigendlice dracan and næddran and þa reðan deor mihton derian his cinne, þe hine ealle ær arwurðodon swyðe."
[011800 (465)],    Heora gecynd eac ða wæs eall on costnungum and him ungewylde to rihtre wissunge.
[011900 (467)],"    And seo galnyss weohs unwilles on him and oðre unþeawas, þe he ær ne cuðe, wunnon him þa on and on his cynne syððan swa þæt moston mid micclum geswince þa godan þeawas, ðe God hi on gesceop, healdan æfre syððan gif hi hi habban woldon þæt þæt hi ær heoldon butan eafoðnyssum."
[012000 (474)],"    Ðærtoeacan hi swuncon and on swate leofodon and mid earfoðnyssum him ætes tilodon on mycelre geomerunge for heora gymeleasta, and him þa uneaðe þæt hi ær wæron on ealre wynsumnysse and wunodon þa on sorhge anbidigende deaðes, and eall heora ofspring."
[012100 (480)],"    Se ælmihtiga God þa het his engla werod healdan þa gatu æt þam ingange intoParadisum, and þam englum bebead: Behealdað þæt Adam ne ete of þam treowe þe islignum uiteand he libbe on ecnysse, and him wæs swa forwyrned þæs inganges syððan."
[012200 (486)],"    Hearmlic him wære þæt he wurde þa ece and eallum his ofspringe on þære yrmðe, þæt we ealle sceoldon on ecnysse swa lybban on eallum þam costnungum þe us becumað nu, and on eallum þam earfoðnyssum þe we on libbað."
[012300 (491)],"    Ða forwyrnde him God þæs inganges forþig to þam lifes treowe, þæt we lybban ne sceoldon swylce earmingas on ecum lichaman, swylce we nu syndon on ðysum sorhfullum life."
[012400 (495)],"    Wel us foresceawode se welwillenda God þæt he on oðre wisan ure yfel gebette and cydde his mihte and his mildheortnysse þæt he swa mycel yfel mihte gebetan, and he eac wolde for his welwillednysse us earmingas alysan fram þam ecum suslum; þæt mihte he ana don forþamðe he is ælmihtig God."
[012500 (502)],"    Hit segð on þære bec on ðyssere gesetnysse þæt ðær wæs ligen swurd gelogod æt þam ingange mid þam halgum englum þe heoldon þæt geat, and þæt ylce swurd wæs awendendlic swa ðeah forþamðe ure Hælend Crist þæs heofonlican Godes sunu, on ðære syxtan ylde þyssere worulde wearð to menn geboren of ðam mædene Marian, and he mid his agenum deaðe þone deofol oferwann and he us swa alysde of his laðum þeowdome."
[012600 (510)],"    And he of deaðe aras on þam þriddan dæge and awende þæt swurd of ðam wæge mid ealle þæt we inn moton gaan to ðam upplican Paradise, to ðam lifes treowe, þæt is se leofa Hælend þe þæt ece lif forgifð þam ðe hine lufiað and mid weorcum cyðað þæt hi wilniað his."
[012700 (517)],"    Ðis is nu betere þæt we on blissum wunion a on ecnysse þonne Adam þa æte of ðam lifes treowe and leofode on ecnysse, mid eallum his cynne, swa swa we sædon ær, on eallum þam yrmðum þe us on rixiað, and on eallum þam costnungum þe us her becumað."
[012800 (523)],"    Nu þingð þam dysegan menn þe dwollice leofað þæt him genoh well si on ðyssere worulde gif he lybban mot be his lustum æfre, ac he ne understent na his agene stuntnysse, and nat þæt his lif is gelogod on geswincum."
[012900 (528)],"    Ðonne him hingrað, he yt grædilice, eft þonne him þyrst, he drincð gif he hæfð, þonne him cælð, he cepð him hlywðe, þonne him to gange lyst, he gæð þyder unþances, þonne he werig byð he wyle hine gerestan, gif he gewundod byð he wilnað læcedomes."
[013000 (534)],    Nis þys nu eall geswinc?
[013100 (534)],"    And gyt mycele swarran ealle þa ungelimp þe on ðysum life becumað, þe man earfoðlice mæg ealle areccan."
[013200 (537)],"    Uton forðig hogian her on ðysum life þæt we mid geornfulnysse gewilnian æfre þæs beteran lifes on þære ecan blisse mid urum Hælende Criste, swa swa he us behaten hæfð, se þe leofað and rixað mid his leofan Fæder and þam Halgan Gaste, on anre godcundnysse, ana soð Scyppend ealra þinga."
[013300 (543)],    AMEN.
