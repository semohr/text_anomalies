id,text
[000100 (1)],"    Iu on ealdum dagum wæs sum rice cyning namcuð on worulde, Asuerus gehaten."
[000200 (3)],    And se hæfde cynerice east fram Indian oð Eþiopian lande; þæt is fram easteweardan þissere worulde and suþweardan oð to þam Silhearwum.
[000300 (6)],"    Hundtwelftig scira he soðlice hæfde and seofon scira, swa swa us secgað bec, on his anwealde ealle him gewylde."
[000400 (9)],"    On þam þriddan geare his cynerices he het gewyrcan wundorlice feorme hundteontig daga on an and hundeahtatig daga eallum his ealdormannum and his eþelborenum þegnum and eallum his folce, þe þa feorme gesohton, wolde him æteowian his welan and his mærða."
[000500 (15)],"    Us is earfoðe to secgenne þa seltcuðan mærða on gyldenum beddum and agrafenum fatum, gyldene and sylfrene, seltcuþe æfre, on pellum and purpuran and ælces cynnes gymmum, on menigfealdre þenunge, þe man þær forðbær."
[000600 (20)],"    Se cyning bebead þam gebeorum eallum, þæt hi bliþe wæron æt his gebeorscipe and þæt ælc mann drunce þæs deorwurðan wines, beþam þe he sylf wolde and him softost wære, and nan man ne moste neadian oðerne to maran drænce, þonne his mod wolde."
[000700 (26)],"    Ac þa byrlas scencton be þæs cyninges gesetnysse ælcum men genoh name, þæt he wolde."
[000800 (28)],"    His cwen hatte Vasthi, seo wæs swiðe wlitig."
[000900 (29)],"    Heo worhte eac feorme mid fulre mærðe eallum þam wifmannum, þe heo wolde habban to hire mærþe on þam mæran palente, þær þ [[../images/etail.gif]]r se cyning wæs oftost wunigende."
[001000 (33)],"    Se cyning þa het on þam seofoðan dæge, þa þa he bliþe wæs betwux his gebeorum, his seofon burðenas, þæt hi sceoldon gefeccan þa cwene Vasthi, þæt heo come to him mid hire cynehelme: swa swa heora seodu wæs, þæt seo cwen werode cynehelm on heafode."
[001100 (39)],"    And he wolde æteowian hire wlite his þegnum, forþan þe heo wæs swiþe wlitig on hiwe."
[001200 (41)],    Þa eodon þa burðenas and abudon þære cwene þæs cyninges hæse.
[001300 (42)],    Ac heo hit forsoc and nolde gehyrsumian him to his willan.
[001400 (44)],"    Se cyning þa sona swiðe wearð geyrsod, þæt heo hine forseah on swylcere gegaderunge, and befran his witan, þe wæron æfre mid him on ælcum his ræde, þe he rædan wolde, and he ealle þing dyde æfre be heora ræde hwæt him þuhte be þam, be his forsewennysse."
[001500 (50)],"    Þa andwyrdon sona sume his ealdormen of Medan and of Persan, þe him mid druncon: Seo cwen witodlice, þe þin word forseah, leof, ne unwurðode na þe ænne mid þan, ac ealle þine ealdormenn and eac þine þegnas."
[001600 (55)],"    Ðonne ure wif geaxiað be þisum wordum æt ham, hu seo cwen forseah hire cynehlaford, þonne willað hi eac us eall swa forseon; þonne beoð ealle Medas micclum forsewene and þa Pærsican leoda, swa us na ne licað."
[001700 (60)],"    Ac gif þe swa geþincð, leof, gesette þisne dom, þæt ealle Medas cweðað anmodum geþeahte and eac þa P [[../images/etail.gif]]rsican leoda to þisre dæde, þæt seo cwen Vasthi ne cume næfre heononforð into þinum pallente betwux þinum gebeorum, ac hæbbe sum oðer wimman ealne hire wurðmynt, hire ungelicu seo, ðe þe oflicige."
[001800 (67)],"    And se cyning Asuerus þisne ræd underfeng, and man cydde þa geond eall þæs cyninges willan."
[001900 (69)],"    And Vasthi geseah þa, þæt heo forsewen wæs."
[002000 (70)],"    Hit wearþ þa gecweden þurh þæs cyninges witan, þæt man ofaxode on eallum his rice, gif ænig mæden ahwær mihte beon afunden swa wlitiges hiwes, þe him wurðe wære; and swilcere gebyrde, þe his gebedda wære, and seo þænne fenge to Vasthies wurðmynte."
[002100 (76)],    And se cyning þa het embe þæt beon swiðe.
[002200 (77)],"    On þam dagum wæs an Iudeisc þegen on þære byrig Susa, Mardocheus gehaten."
[002300 (79)],"    Se gelyfde soðlice on þone lifigendan god æfter Moyses æ, and he mid him hæfde his broðor dohtor, seo hatte Hester, wlitig mædenmann on wundorlicre fægernysse."
[002400 (83)],"    And he hi geforðode on fægerum þeawum æfter godes æ and his ege symle and hæfde hi for dohtor, forðan þe hire dead wæs ge fæder, ge modor, þa þa heo unmagu wæs."
[002500 (87)],    Seo wearð þa gebroht and besæd þam cyninge.
[002600 (88)],"    And he hi sceawode and him sona gelicode hire fægra nebwlite and lufode hi swiðe ofer ealle þa oðre, þe he ær gesceawode."
[002700 (91)],"    Ac heo ne moste na for Mardocheo nateshwon hire cynn ameldian, ne þam cyninge secgan, hwilcere mægþe hire magas wæron."
[002800 (94)],"    Mardocheus þa folgode þam mædene to hirede and hire gymæne hæfde holdlice symle, wolde gewitan, hu hire gelumpe."
[002900 (97)],    Heo wæs swiðe wlitig on wundorlicre gefægernysse and swiþe lufigendlic eallum onlociendum and wislice geþeawod and on wæstme cyrten.
[003000 (100)],"    And se cyning hi genam to cwene þa and gesette þone cynehelm on hire heafod sona, þe Vasthi ær hæfde."
[003100 (103)],"    He het þa gearcian to heora gyftum swiðe mænigfealde mærða, swa him mihte gerisan."
[003200 (105)],    And æfter heora gewunan he gewifode þa swa be his witena ræde on heora gewitnysse and his folc gegladode and liþegode him on mislicum geswincum for ðære mærðe.
[003300 (109)],"    Hit gelamp þa siððan æfter litlum firste, þæt twegen his burðena mid bealuwe afyllede woldon berædan swiðe unrihtlice heora cynehlaford and hine acwellan and embe þæt wæron."
[003400 (113)],"    Þa wearð hit sona cuþ þam Mardocheo, þære cwene fæderan."
[003500 (115)],    And he hit þa cydde ardlice hire and heo þam cyninge forð.
[003600 (116)],"    And man afunde mid him swutele tacnu, þæt hi swa woldon don, and hi sylfe sædon, þæt hi swa woldon."
[003700 (119)],    And man aheng hi begen on healicum gealgan.
[003800 (120)],    And Mardocheus þa wearð þurh þa micclan hlyde cuð þam cyninge for ðære gecyþnysse.
[003900 (122)],"    Hit wæs þa gewunelic swiðe wislice, þæt man gesette on cranice ælc þæra dæda, þe gedon wæs mid him on þæs cyninges belimpum, oððe his leode fær."
[004000 (125)],"    Þa het he awritan, hu hine gewarnede Mardocheus se þegen, þæt hit on geminde wære."
[004100 (127)],"    Sum ealdorman wæs þa Aman gehaten, þone geuferode se cyning ofer ealle his þegnas and ofer his ealdormen, and het hi ealle sittan on cneowum to him, swa swa to þam cyninge, and hine sylfne he asætte on heahsetle fyrmest."
[004200 (132)],"    And ealle his men siððan him anum abugon, buton Mardocheus for his micclum geþingþum nolde him abugan, ne gebigan his cneowu to þam Amane for his upahafennysse, þylæs þe he gegremode god mid þære dæde, gif he eorðlicne mann ofer his mæðe wurðode."
[004300 (138)],"    Þa geseah Aman, þæt he hine forseah, and he hæfde ofaxod æt oðrum mannum ær, þæt he wæs Iudeisca, þe wurðodon symle þone heofonlican god, and him þa þuhte to waclicre dæde, þæt he fordyde hine ænne, ac wolde miccle swiðor eall þæt manncyn fordon Iudeisces cynnes, þæt he wræce his teonan."
[004400 (145)],"    Aman þa smeade swicollice embe þæt, hu he eall Iudeisc cynn fordyde ætg [[../images/etail.gif]]dere, þe godes æ heoldon æfter godes gesetnyssum, and began hit to wregenne wið þone cyning þuss: An manncynn wunað, leof, wide tostenced under þinum anwealde on gehwilcum scirum, þe næfð ure þeawas, ne ure laga ne hylt."
[004500 (152)],"    And þu wel wast, leof, þæt hit wile hearmian þinum cynerice heora receleasnysse, gyf him man ne gestyrð heora stuntnysse."
[004600 (155)],"    Læt hi ealle fordon and ic gedo, þæt þu hæfst tyn þusend punda to þinum mydercum."
[004700 (157)],"    Se cyning þa sona slypte his beah of and forgeaf Amane and be þam mancynne cwæþ: Hafa þe þæt seolfor to þines sylfes bricum and gedo be þam folce, swa þe best licie."
[004800 (161)],"    Aman þa sona, swa he þis gehyrde, dihte gewritu be þam Iudeiscum to ælcere scire, þe hi on wunodon, þæt man hi ofsloge sæmtinges ealle, ealde and iunge, ealle on anum dæge, and him fultum gesænde to heora slege micelne to þam ylcan andagan, þe he him gewissode."
[004900 (168)],"    Mardocheus þa micclum wearð geangsumod and for his agenum magum get micele swiðor, þonne for him sylfum, and gesæde hit þære cwene, bæd, þæt heo gehulpe hire mægðe and hire, þæt hi ealle ne wurdon to swilcere wæfersyne."
[005000 (173)],"    Þa bebead seo cwen, þæt hire cynn eall sceolde fæstan þreo dagas on an and godes fultum biddan."
[005100 (175)],"    And heo sylf eall swa eac swylce fæste, biddende æt gode, þæt he geburge þam folce and eallum þam manncynne on swa micelre frecednysse."
[005200 (178)],    Þa eode seo cwen æfter þam fæstene swiðe fægeres hiwes ætforan þam cyninge.
[005300 (180)],"    And he swiðe bliðe bicnode hire to mid his cynegyrde and gecwæþ þas word: Hwæs bytst þu, la Hester, and þeah þu biddan wille healfne þone anweald, þe ic hæbbe under me, þu scealt beon tiþu untweolice þæs."
[005400 (185)],"    Seo cwen cwæð þa to him: Leof cynehlaford, ic wille, þæt þu beo æt minum gebeorscipe, þu, leof, and Aman to þinum wurðscipe, þæt ic þe mage secgan minne willan."
[005500 (189)],"    Þa het se cyning clypian Aman and het, þæt he wære gehyrsum þære cwene to hire willan, to hire gereorde."
[005600 (192)],    And Aman þa gecyrde sona to his inne.
[005700 (193)],"    Mardocheus þa sæt þær ute and nolde alutan, ne lyffettan þam Amane."
[005800 (195)],"    Þa wearð he swiþe gram þam godes þegene and cwæþ to his cnihtum, þæt him forcuþlic þuhte, þæt se an Iudeisca hine forsawe."
[005900 (198)],"    Se cyning me wurðaþ, swa swa gewitaþ ealle, and seo cwen ne gelaþode n [[../images/etail.gif]]nne oðerne to hire butan me ænne toeacan þam cyninge."
[006000 (201)],"    Nu þingþ me, þæt ic næbbe nænne wurðscipe on life, swa lange swa Mardocheus me nele abugan."
[006100 (203)],"    Þa cwædon his magas, þæt he macian sceolde ænne heagan gealgan and habban hine gearwe and biddan æt his hlaforde, þæt he lete ahon þone Mardocheum, þe his mihte forseah."
[006200 (207)],    And he þa swa dyde be heora dyslican ræde.
[006300 (208)],"    Hit gelamp þa on þære nihte, þæt se cyning læg wæccende lange on forannihte."
[006400 (209)],"    And he het þa forð beran þone cranic fram his yldrena dagum and rædan ætforan him, oð ðæt he fulge on slæpe."
[006500 (212)],"    Man him rædde þa fela þæs þe gefyrn gelamp, oð ðæt hit becom þærto, hu his burcnihtas woldon hine sylfne amyrran and hu Mardocheus hit sæde þære cwene and heo cydde þa him."
[006600 (216)],"    Þa befran se cyning his cnihtas and cwæþ: Hwylce mede hæfde Mardocheus for þam, þæt he swa holdlice hogode embe me?"
[006700 (219)],"    His cnihtas him andwyrdon and cwædon him þus to: Leof cynehlaford, ne com him nan þing to þance, þæt he swa getreowlice þæt þe geopenode."
[006800 (222)],"    Hwæt, þa on ærnemergen com Aman to þam cyninge, wolde, þæt he hete ahon Mardocheum."
[006900 (224)],"    Ac se cyning axode hine sona and cw [[../images/etail.gif]]ð: Hwæt þingð þe, Aman, hwæt hit mage beon, þæt ic gedon þam menn, þe ic gemynte wurþscipes?"
[007000 (227)],"    Þa wende Aman to gewissan þinge, þæt se cyning wolde wurþian hine swiðor and nænne oþerne, and he andwyrde þus: ðone man, þe se cyning wile wurðian mid his gife, man sceal embscrydan hraþe mid cynelican reafe and settan on his heafod sumne cynehelm eac and l [[../images/etail.gif]]tan hine ridan on þæs cyninges radhorse."
[007100 (234)],"    And læde sum ealdormann hine geond þas burh and secge þam burhmannum, þæt þus beo gewurðod se man, þe se cyning wile wurðscipe hæbbe."
[007200 (237)],"    Þa cwæþ se cyning to Amane: Ic cweðe, þæt ic wille, þæt þu genime Mardocheum and þisne wurðmynt him gedo, and loca þu georne, þæt þu ne forlæte nan þing."
[007300 (240)],"    Aman þa dyde swa mid sorhfullum mode and gelædde Mardocheum mærlice gescrydne and mid helme geond þa burh, swylce he his horscniht wære, and sæde eallum mannum, þæt se cyning mihte on þa wisan mærsian þone man, þe he wolde, and eode him ham siððan sorhfull to his cnihtum."
[007400 (246)],    Se cyning þa sende sona æfter Amane and he unþances þa com to þære cwene feorme.
[007500 (248)],"    And se cyning Asuerus swiþe bliðe wæs þæs dæges mid þære cwene Hester and cwæð hire þus to: Hwæs bytst þu, la Hester, þæt ic þe forgife?"
[007600 (251)],"    Hester seo cwen þa cwæð to þam cyninge þus: Ic bidde þe, la leof, mines agenes lifes and mines folces feores and minra freonda eac."
[007700 (254)],"    We synd ealle bel [[../images/etail.gif]]wde to ure lifleaste, þæt we beon toheawene mid heardum swurdum, þæt ure gemynd beo mid ealle adilegod."
[007800 (257)],"    Se cyning þa befran þa cwene þus eft: Hwæt is se manna and hwilcere mihte, þe þas dæda æfre dorste gefremman?"
[007900 (260)],"    Heo cwæð to andsware: Us is se wyrsta feond witodlice þes Aman, þe hæfð gecweden andagan, þæt he sceall acwellan mine agene mægðe for Mardochees þingon, se þe is min fædera, se þe me afedde."
[008000 (265)],"    Þa ablicgde Aman unbliþum andwlitan and ne mihte na acuman þæs cyninges graman, ne he ne dorste beseon to his ansyne."
[008100 (268)],    And se cyning aras hraþe gehathyrt and eode him sona ut binnon his æppeltun swilce for rædinge.
[008200 (270)],    Ac he hraþe sona eft eode him inn.
[008300 (271)],"    And efne Aman þa niþer afeallen to þære cwene fotum, þæt heo him gefultumode to his agenum feore."
[008400 (274)],"    Þa oflicode þam cyninge, þæt he læg hire swa gehende."
[008500 (275)],    And þa cnihtas oncneowon þæs cyninges micclan graman and gefengon þone Aman and hine geblindfelledon and hine fæste geheoldon to þam þe se cyning hete.
[008600 (278)],"    Þa cwæð an þara burcnihta to þam cyninge þus: La leof cynehlaford, anlang gealga stænt æt Amanes inne, þe he gemynt hæfde Mardocheo þinum þegene, þe þe hyldo gedyde."
[008700 (282)],    Þa cwæð se cyning to <andsware:> Ahoh hine þæron.
[008800 (283)],"    And hi sona swa dydon mid swiðlicum ofste, ahengon þone Aman on þam healican gealgan, þe he gemynt hæfde Mardochee on ær."
[008900 (286)],    And þæs cyninges yrre wearð þa geliþegod.
[009000 (287)],"    Þa cydde seo cwen eall be hire cynne hire cynehlaforde, hwanon heo cumen wæs, and be Mardocheo, hu he hire mæg wæs."
[009100 (290)],    And he eode þa inn toforan þam cyninge.
[009200 (291)],"    And se cyning him sealde sona þone beah, þe he genam of Amane, him to wurðscipe, and he underfeng þone anweald, þe se oðer hæfde."
[009300 (294)],    And he his æhta betæhte þære cwene to hæbbenne.
[009400 (295)],"    Seo cwen þa aleat to þæs cyninges fotum mid agotenum tearum, mid godes ege onbryrd, and bæd hire cynehlaford, þæt he lete awritan oðre gewritu to eallum þam scirum, þe þa Iudeiscan on eardedon, togeanes þam gewritum, þe Aman ær awrat, þæt þa Iudeiscan moston for his micclan cynescipe beon ealle on friðe and unforhte to þam dæge, þe Aman him gecwæþ to heora agenum slege."
[009500 (303)],    Se cyning þa andwyrde þære cwene þus and eac Mardocheo swiðe mildelice: Aman ic aheng and his æhta þe betæhte.
[009600 (306)],"    Hwa dear nu gedyrstlæcan, þæt he derige þam folce?"
[009700 (307)],"    Awritað nu gewritu, beþam þe ge willaþ, þæt eall beo aidlod Amanes sirwung ongean þam Iudeiscum and him ne derige nan man."
[009800 (310)],"    Ac ic swiðor wille, þæt man ofslea eac Amanes magas for his micclan swicdome."
[009900 (312)],"    Þis wearð þa geforþod and hi on friþe wunedon þurh þære cwene þingunge, þe him þa geheolp and fram deaþe ahredde þurh hire drihtnes fultum, þe heo on gelyfde on Abrahames wisan."
[010000 (316)],"    Þa Iudeiscan eac wundorlice blissodon, þæt hi swilcne forespræcan him afunden hæfdon, and heoldon þa godes æ þæs þe glædlicor æfter Moyses wissunge, þæs mæran heretogan."
[010100 (320)],"    Mardocheus eac micclum wæs gewurþod and swiðe geuferod for his eadmodnysse, swa swa Aman wearð gehynd for his uppahefednysse."
[010200 (323)],"    And se cyning wearð gerihtlæht þurh þære cwene geleafan gode to wurðmynte, þe ealle þing gewylt."
[010300 (325)],"    And he herode god, þe hine geuferode and to cyninge geceas ofer swilcne anweald."
[010400 (327)],    And he wæs rihtwis and rædfæst on weorcum.
[010500 (328)],    And he hæfde oþerne naman Artarxerses.
[010600 (329)],"    Sy wuldor and lof þam welwillendan gode, se þe æfre rixað on ecnysse."
[010700 (330)],    Amen.
