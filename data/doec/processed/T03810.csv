id,text
[000100 (1)],"    Leofan men, we secgað nu ærest on þisum gewritum, þæt twegen cyningas wæron, gecweden on leden Nabochodonosor, swiðe namcuðe begen."
[000200 (4)],"    An wæs se Chaldeisca, þe acwealde godes folc on Iudea lande for heora geleafleaste, þa þa hi wurðodon wolice hæþængyld and deofolgyld beeodon heora drihtne on teonan."
[000300 (8)],"    Ða towænde se cyning heora winsuman burh, Hierusalem gehaten, and þæt halige templ, ðe Salomon geworhte mid wundorlicum cræfte, and towearp hi grundlunga and þæt godes folc ofsloh and þa herelafe to his lande adraf to Babiloniam, heora micclan byrig, and hi þær wunedon on his wælhreowan þeowte gecnæwe heora synna wið þone soþan god."
[000400 (16)],"    Hundeseofontig geara hi wunedon þær on þeowte, oð þæt Cyrus cyning hi asænde eft ongean to Iudea lande, þanon þe hi alædde wæron, and het hi eft aræran þæt ænlice templ, swa swa se ælmihtiga god on his mod asænde, þæt he his folce mildsode æfter swa micelre yrmþe."
[000500 (21)],"    Nu wæs se oþær cyning, þe wæs gehaten on leden Nabochodonosor, on Syrian lande, þæs Cyres sunu, þe we ær foresædon, and his tonama wæs Cambises gecweden."
[000600 (26)],"    Hwæt, þa Cambisus gecwæð to gefeohte ongean Arfaxath, þæra Meda cyning, and he hine ofsloh and þurh þone sige hine sylfne ahof on swiðlicre modignysse and asende his ærendracan him on ælce healfe to eallum þam leodscipum, þe lagon to his rice, wolde, þæt hi ealle sceoldon him anum abugan, þæt he ana wære heora cyning."
[000700 (34)],    Ac ealle þa leodscipas anmodlice him wiðcwædon and asændon his ærendracan eft sona ongean butan ælcum wurðmynte swiðe unwurðlice.
[000800 (37)],"    Ða gebealh se cyning Nabochodonosor hine sylfne and swor þurh his cynestol, þæt he wolde gewrecan witodlice on him eallum, þæt hi his ærendracan and hine sylfne forsawon."
[000900 (41)],"    He gegaderode his witan ða and wið hi ealle rædde, cwæð, þæt him swa þuhte, þæt he sylf wolde ealne middaneard to his anwealde gebigean, and hi him andwyrdon, þæt he ænlice spræce."
[001000 (45)],"    Þa sende se cyning sumne heretogan, Holofernem gehaten, mid mycelre fyrdinge and bebead him þas word: Ne wanda þu nan ðing, ne ara ðu nanum rice, ne ænigre burhscire, ac ælce getrymmede burh þu gebige to me."
[001100 (50)],"    Ða ferde Holofernis mid ormætre fyrde, swa swa se cyning bead, and tobræc ælce burh and þa ofsloh, þe him wiðstodon, swa þæt his ege asprang ofer ealle þeoda."
[001200 (54)],    Hundtwelftig þusenda wigendra manna wæron on his fyrdinge and twelf þusenda scyttena symle him ætforan.
[001300 (56)],"    And nan folc ne mihte his fyrde wiðstandan, ac comon him to of fyrlenum landum, mid fyrhte fornumene, friðes biddende, cwædon, þæt him leofre wære, þæt hi libbende þeowdon þam mæran cyninge Nabochodonosor, ðonne hi swyltende samod forwurdon."
[001400 (62)],    And hi swa abugan þa þam breman heretogan mid eallum heora æhtum to þæs cyninges anwealde.
[001500 (64)],"    He ferde þa mid þrymme feohtende swyðe wið manega leodscipas and heora land gewann, oð þæt þæt Iudeisce folc his fare geaxodon, and hi swiðe forhtodon for his fyrdinge."
[001600 (68)],    Hi gearcodon swa þeah hi sylfe to wige on þam heagum muntum micclum ymbtrymde and fordytton ælc fær upp to þam muntum.
[001700 (71)],"    And hi anmodlice ealle to gode clypodon, biddende his fultumes, þæt hi ne forwurdon."
[001800 (73)],"    Holofernis þa siððan mid his fyrde becom to Iudea lande, þe on god gelyfdon, and his fyrd endemes to gefeohte hi gearcodon ongean Israhela folc, þæt hi hi fordydon."
[001900 (77)],"    Ac him wearð gesæd, þæt hi hi sylfe gegearcodon mid wige him togeanes and woldon him wiðstandan."
[002000 (79)],"    Holofernis þa axode his yldestan cempan, hwæt þæt mennisc wære on ðam muntum wunigende, þe hine swa forsawon and hine secan noldon, ne hine friðes biddan him abugende."
[002100 (82)],"    Ða cwæð sum heretoga, se hatte Achior, Ammoniscre þeode, mid swiðlicum truwan: Leof, ic þe secge soð be þisum folce."
[002200 (86)],"    Þis cynn com iu of Chaldeiscre mægðe and hi æfre wurþiað ænne ælmihtigne god, se þe on heofonum eardað, on hine truwigende."
[002300 (89)],"    Ða þa se miccla hunger ealne middaneard ofereode, þa ferdon heora fæderas þær þær hi fundon him bigleofan, to Egypta lande and þær lange wunodon, feower hund geara, oþ þæt ðær swa fela wæs þæs mancynnes geweaxen, þæt man ne mihte hi geriman."
[002400 (94)],"    Ða wolde Pharao, se Egiptisca cyning, hi yfele geswencan and gesette hi on þeowte to his weallgeweorcum, þæt hi worhton his burga."
[002500 (97)],"    Ac hi clypodon endemes to þam ælmihtigan gode, þe hi on gelyfdon, þæt he hi ahredde."
[002600 (99)],"    And he sona asende syllice witu ofer Egypta lande, oð ðæt hi forleton his folc of heora lande faran frige to heora earde."
[002700 (101)],"    Heora god hi þa gelædde of þam lande ealle ofer þa readan sæ, siðigende be þam grunde, swa þæt þæt wæter astod swylce stanweallas him on ælce healfe þær þær hi inn eodon."
[002800 (106)],"    And Pharao, se cyning, ferde him æthindan, wolde hi habban eft to his þeowte."
[002900 (108)],"    Ac god hine adræncte on þære deopan sæ, þæt of ealre his fyrde an mann ne belaf."
[003000 (110)],"    Ðæt godes folc þa eode upp be þam grunde, herigende heora drihten, þe hi swa ahredde, and hi wunedon þa on westenum feowertig wintra, þær þær nan man ær eardian ne mihte."
[003100 (114)],    And him dæghwamlice com þurh heora drihtnes sande mete of heofenum eallum þam mancynne and þa biteran wyllspringas him wurdon geswette and eac of heardum stane hi hæfdon yrnende wæter.
[003200 (118)],"    Hi gewunnon syððan mid sige ðysne eard, and heora god him fylste and feaht for hi, and ne mihte nan mann naht þisum folce, swa lange swa hi heoldon heora god on riht."
[003300 (121)],"    Swa oft swa hi bugon fram his biggengum to þam hæðenum godum, hi wurdon gehergode and to hospe gewordene þurh hæðene leoda."
[003400 (125)],"    Swa oft swa hi gecyrdon mid soðre dædbote eft to heora gode, he gedyde hi sona mihtige and strange to wiðstandenne heora feondum."
[003500 (128)],    Heora god soþlice hatað unrihtwisnysse.
[003600 (129)],"    Nu for manegum gearum, þa þa hi misheoldon þone heofonlican god, hi wurdon gehergode and sume ofslagene and sume gelædde to fyrlenum landum on hæftnede wunigende, oð ðæt hi wendon eft to þam heofonlican gode, þe hi on gelyfað, and hi habbað nu eft heora eard gebogod and þa burh Hierusalem, þær bið heora haligdom."
[003700 (137)],"    Ic bidde þe nu, hlaford, þæt þu læte ofaxian, gif ðis folc nu hæbbe ænige unrihtwisnysse oððe gylt geworhtne ongean heora god, and hi beoð underþeodde þonne þinum anwealde."
[003800 (141)],"    Gif hi þonne nabbað nane unrihtwisnysse, ne heora gode abolgen, þonne beo we ealle to hospe gedone þurh heora drihten, þe hi bewerað, swa swa his gewuna is."
[003900 (145)],"    Holofernis þa sona æfter þissere segene gebealh hine swiðe and mid gebeote cwæð: Wite ðu nu, Achior, þæt ðu wurþan scealt mid urum swurdum ofslagen mid him, þonne we hi ealle ofsleað swa swa ænne mann, þæt þu mage tocnawan, þæt ure cynehlaford Nabochodonosor is soðlice god and he nu Israhel ealle eaðelice fordeð."
[004000 (153)],"    He het hine þa gebindan and gebringan on þæt land and þam folce betæcan, þæt he mid him forwurde."
[004100 (155)],"    He wearð þa gebunden, swa swa se brema het, and to ðam lande gelæd and forleton hine þær to anum treowe huxlice gebundenne."
[004200 (158)],    He wearð þa afunden fram ðam folce þær and he him eall sæde his sið be ændebyrdnesse.
[004300 (160)],"    And þæt folc þa sona æfter his segene feollon to eorðan mid flowendum tearum, cweðende mid heofunge: ðu heofonlica drihten, geseoh heora modignysse and ure æadmodnysse and geswutela, drihten, þæt þu forseon nelt þa þe on þe truwiað mid trumum geleafan and þu þa geeadmetst, þe on heora mihte wuldriað."
[004400 (167)],    Hi þa gefrefrodon þone foresædan Achior and Ozias heora heafodmann hine hæfde mid him.
[004500 (169)],    And hi bædon þa ealle godes mildheortnysse and his gescyldnysse wið þone Syriscan here.
[004600 (171)],"    Hwæt, þa Holofernus wolde hi ut asittan and he heora wæterscipe mid weardmannum besette twentig daga on an onnæmn ðære byrig: cwædon, þæt hi hopodon to þam muntum swiðor, þonne to wæpnum oððe to ænigum wigge."
[004700 (176)],    Ðæt Israhela folc þa wearð geangsumod on mode for þære wæterleaste.
[004800 (177)],"    And þær witodlice næs on eallum þam þyttum, þe on þære byrig wæron, swa mycel wæteres dæl, þæt him mihte eallum to genihtsumnysse."
[004900 (180)],"    Ac hi leton þa to ræde, þæt hi woldon abugan þam breman heretogan to his mannrædene, þæt hi moston libban."
[005000 (183)],"    Ozias ða cwæð to eallum þam folce: Mine gebroðra, beoð eow geðyldige and mid emnum mode andbidiað gyt anum fif dagas ures drihtnes willan, and gif us þonne ne becymð nanes cynnes frofer, ne nan alysednys ure neodþearfe, þonne mote we abugan þam breman heretogan to his mannrædene, þæt he us amundige."
[005100 (191)],"    Ða wæs on þære byrig on þam ylcan timan an ænlic wimman on wudewanhade, Iudith gehaten, þæra heahfædera cynnes."
[005200 (194)],"    Swiðe gelyfed mann on þone lyfigendan god, hlisfull on þeawum, rihtlice lybbende æfter Moyses æ, Manases laf: se wæs hire wer, ac he wearð ofslagen þurh þære sunnan hætan on hærfestlicre tide ute mid his rifterum, þe ripdon his corn."
[005300 (200)],"    He læfde þære wudewan unlytel on feo and on oðrum æhtum, æfter his gebyrdum mycele welan on manegum begeatum."
[005400 (203)],    And hi wunode on clænnysse æfter hire were on hyre upflore mid hire þinenum.
[005500 (205)],"    Heo wæs swiðe wlitig and wenlices hiwes and heo fæste symle buton on freolsdagum, mid hæran gescryd to hire lice æfre, on godes ege butan unhlisan."
[005600 (209)],"    Ðeos Iudith ofaxode, hu Ozias gespræc, and cwæð, þæt hit wære witodlice unræd, þæt mann sceolde settan swylcne andagan gode, þæt he binnan fif dagum þam folce gehulpe, oððe hi woldon gesecan þone Syriscan here and þone ealdorman to his anwealde."
[005700 (215)],"    Ne gladiað þas word god us to miltsunge, ac hi hine gremiað to gramlicre yrsunge."
[005800 (217)],"    We sceolon beon gemyndige his mildheortnysse, forþan ðe we nyton nænne oðerne god buton hine ænne."
[005900 (219)],    Uton andbidian mid eadmodnysse his anes frofres.
[006000 (221)],    Abraham and Isaac and ure heahfæderas wurdon afandode.
[006100 (222)],"    On heora frecednyssum and on earfoðnessum hi wæron getrywe þam ælmihtigan gode, þe hi æfre ahredde."
[006200 (225)],"    Hine we sceolon biddan, þæt he us geblissige and of þyssere earfoðnysse us generige."
[006300 (227)],    Æfter þisum wordum and oðrum gebedum heo awearp hire hæran and hire wudewan reaf and hi sylfe geglængede mid golde and mid purpuran and mid ænlicum gyrlum.
[006400 (230)],"    And eode hire syððan mid anre þinene ut of þære byrig and bebead þam folce and þam foresædan Oziam, þæt hi na ne hogodon embe hire fær, ac wunodon on gebedum and gebædon for hi."
[006500 (235)],    And hi ealle wundrodon hire wlites swiðe.
[006600 (236)],"    Heo ða on ærnemergen to þam weardum becom, sæde, þæt heo wolde gesecan þone ealdormann and hine gewissian to his agenum willan, hu he eaðelice mihte þæt manncynn berædan butan frecednysse his agenes folces, þæt an man ne wurde of his werode amyrred."
[006700 (242)],    Hi ða wundrodon hire wlites swiðe and hire wislicra worda and mid wurðmynte hi gelæddon to heora ealdormen into his getelde.
[006800 (245)],"    Sona swa he beseah on hire scinendan nebbwlite, swa wearð he gegripen mid ðære galnysse his unstæððigan heortan."
[006900 (247)],"    And heo aleat to his fotum, sæde, þæt heo wiste to gewissan þinge, þæt þæt Israhela folc swa yfle wæs gehæfd mid scearpum hungre and swiðlicum þurste for heora synnum wið þone soðan god, þæt hi moston ealle endemes forwurðan buton hi ðe hraðor to his ræde gebugon."
[007000 (254)],"    Heo cwæð eft oðrum worde: Ic wurðige minne god eac swilce mid þe and on asettum timan ic sceal me gebiddan gebigedum cneowum to him and æt him ofaxian, hwænne þu eaðelicost miht to þam folce becuman mid ealre þinre fare tomiddes Hierusalem be minre wissunge and þu hæfst hi ealle swa swa hyrdelease sceap."
[007100 (261)],"    For þi ic com to þe, þæt ic cydde þe þis."
[007200 (262)],    He gelyfde þa hire wordum and hire wel behet.
[007300 (263)],"    And his þegenas sædon, þæt swylc wimman nære on ealre eorðan swa fægeres wlites and swa wis on spræce."
[007400 (265)],"    And se ealdorman hi het gan into his madmum and þær wunian, oð þæt he hyre word sende."
[007500 (268)],    And he het his hiredmen hire þenian of his agenum þenungum and his estmetum.
[007600 (270)],"    Ac heo nolde swa þeah his sanda brucan for his hæðenscipe, ac heo hæfde gebroht on hire þinene fætelse hire fercunge, oð þæt heo hire modes smeagunge mid weorcum gefylde."
[007700 (274)],"    Iudith þa abæd æt þam ealdormen, þæt heo moste be leafe on ðam langum nihtum gan on hyre gebedum to gebiddenne hire drihten ut of þam madmcleofan on hire cneowgebedum."
[007800 (278)],"    And he sealde hire leafe, þæt heo swa don moste."
[007900 (279)],"    And heo swa dyde symle on nihtum, bæd þone <ælmihtigan> god, þæt he hire gewissode his folce to ahreddinge on þære frecednysse."
[008000 (281)],"    Ða on þam feorðan dæge feormode se ealdorman his heahþegnas on his getelde on micelre blisse and bebead his burðegne, þæt he gebringan sceolde into his gebeorscipe þa foresædan Iudith, and he swa dyde."
[008100 (287)],"    Heo com þa geglenged for nanre galnysse and stod him ætforan swiðe fægres hiwes, and his mod sona swiðe wearð ontend on hire gewilnunge to his galnysse and het hi beon bliðe on his gebeorscipe, and heo him behet, þæt heo swa wolde."
[008200 (293)],    Þa wearð Holofernis wundorlice bliðe ealne þone dæg and fordræncte hine sylfne mid þam strangum wine ofer his gewunan.
[008300 (296)],    And ealle his þegnas eac wæron fordræncte and hi efston on æfnunge to heora mane swiðe.
[008400 (298)],    And þa burþegnas gebrohton þone ealdormann on anum bedde mid þære Iudith and na swiðe ne gymdon syððan heora hlafordes.
[008500 (301)],"    Iudith geseah þa, þa þa he on slæpe wæs, þæt hire wæs gerymed to hire ræde wel forð, and het hire þinene healdan þa duru and gelæhte his agen swurd and sloh to his hneccan and mid twam slegum forsloh him þone swuran and bewand þæt bodig mid ðam beddclaðum."
[008600 (307)],"    Heo nam ða þæt heafod and his hopscytan and eode hire ut mid hire þinene swylce on gebedum, swa swa hyre gewuna wæs, oþ þæt hi buta becomon to þam burhgeate."
[008700 (311)],    Iudith þa clypode and cwæð to þam weardmannum: Undoð þas burhgatu.
[008800 (312)],"    God sylf is mid us, se þe mihte gefremode on Israhela þeode."
[008900 (314)],"    And hi þa ardlice undydon þa gatu and comon endemes mid leohte hire to, forþan þe hi wendon, þæt heo ne com na ongean."
[009000 (317)],"    Heo astah þa up to anum steapum beorge and ætywde þæt heafod him eallum, cweðende: Heriað, ic bidde, mid blisse urne drihten, se þe ne forlæt on hine gelyfende and þa þe hihtað on his micclum truwan and on me gefylde his mildheortnysse, þa þe he behet Israheles hirede."
[009100 (324)],    And he ofsloh nu to niht on minum handum his folces feond.
[009200 (325)],"    And heo unforht cwæð: Godes engel soðlice me gescylde wið hine, þæt ic unwemme eft becom to eow, and god sylf ne geþafode, þæt ic gescynd wurde, ac butan besmitennysse he asende me ongean, on his sige blissigende and on eowre alysednysse."
[009300 (331)],"    Hi sceawodon þa þæt heafod mid swiðlicre wafunge and Ozias, heora ealdor, and hi ealle samod bletsodon Iudith mid þissere bletsunge: Drihten þe gebletsode on his drihtenlican mihte, se ðe þurh þe gehwyrfde ure fynd to nahte and se ðe nu to dæg þinne naman gemærsode, swa þæt of manna muðum þin mærð ne ateorað."
[009400 (338)],"    Ða com Achior, Holofernes þegen, se ðe ær him gecydde godes gecyðnysse, and him swa aeode, swa swa he him sæde, þeah þe he mid huxe hine hete gebindan and hine þeowde to ofsleanne mid þam folce."
[009500 (343)],"    He wearð þa afyrht æt fruman swiðe for ðære gesihþe, þa þa he sceawode þæt heafod."
[009600 (345)],"    Ac he blissode sona and bletsode Iudith and gelyfde siððan on þone lyfigendan god æfter Moyses æ, þæs mæran heretogan."
[009700 (348)],    Iudith þa bebead þam burhwarum þus: Asettað þis heafod on þam hehstan wealle and gað eow gewæpnode on gode truwigende nu on ærnemergen ut of þyssere byrig.
[009800 (352)],"    Þonne beoð eowre fynd afyrhte for eow, þonne hi heafodleasne heora ealdorman findað."
[009900 (354)],    Þonne mage ge gewyrcan eower word on him.
[010000 (355)],"    Hi dydon þa swa sona on dægred and gewæpnode ut ferdon mid folclicum truman, swiðe hlydende to þam ungeleaffullum, oð ðæt þa Syriscan gesawon heora fær, and hi þa woldon awreccan heora ealdorman."
[010100 (360)],"    Ac nan man ne dorste þa duru unlucan, ac hi woldon elles mid gehlyde hine awreccan."
[010200 (362)],"    Ða þa him þæs ne speow þurh heora hludan spræce, þa asændon hi inn ænne his burðena."
[010300 (363)],"    And se afunde his hlaford licgan heafodleasne and he þa mid wanunge wende ut ongean, secende Iudith and sæde þam folce: An wifman hæfð nu us ealle gescynd and urne cynehlaford."
[010400 (368)],"    Her lið se ealdormann heafodleas on bedde, mid his blode besyled."
[010500 (370)],"    Hi wurdon þa afyrhte wundorlice ealle and butan ælcum ræde bysmorlice flugon to heora lande weard and forleton heora ðing heora feondum to handa, þe him fyligdon on bæc and hi æfre hyndon hindan mid wæpnum."
[010600 (375)],"    And of eallum heora burgum Ozias asende him maran fultum and afligdon hi endemes of heora earde, þæt hi eft ne gecyrdon."
[010700 (378)],"    Israhela folc þa mid ænlicum sige wendon him hamweard and þa herelafa dældon betwux him on deorwurðum sceattum, swa þæt hi wurdon swiðe gewelegode."
[010800 (382)],    And hi ealle betæhton Holofernes þing Iudithe to hæbbenne.
[010900 (383)],    And hi heredon þa god mid swiþlicre blisse on sange and on dreame.
[011000 (385)],    Ioachim wæs gehaten heora yldesta sacerd.
[011100 (386)],"    Se com of Hierusalem mid eallum his preostum to Bethulian byrig mid mycelre blisse, þæt he Iudith gesawe."
[011200 (388)],"    And hi hi swiðe bletsodon, ealle þisum wordum: þu eart wuldor soðlice ure byrig Hierusalem and Israheles bliss, ures folces arwurðness, forþan þe þu wunodest æfter þinum were wiflice on clænnysse, and god þe gestrangode for þære clænnysse, and forðan þu sylf bist gebletsod on worulde."
[011300 (395)],"    Iudith þa herode þone heofonlican god swyðe mid lofsange, swa swa hit on læden us sægð."
[011400 (397)],    And hi ealle offrodon heora lac gode binnan Hierusalem bliðe for ðam sige.
[011500 (399)],    Iudith þa þurhwunode on hire wudewanhade mærlice for gode on micclum wurðmynte.
[011600 (401)],    Hundteontig geara heo leofode and hire lytlan heo freode.
[011700 (402)],    And þæt Israhela folc eall wunode on sibbe on eallum hire life and eac lange syððan.
[011800 (404)],"    Nis þis nan leas spel: hit stent on leden, nis on ðære bibliothecan."
[011900 (405)],"    Þæt witon boceras, þe þæt leden cunnon, þæt we na ne leogað."
[012000 (407)],"    On hire wæs gefylled þæs hælendes cwyde: ælc, þe hine ahefð, sceal beon geeadmet and se þe hine geeadmet, sceal beon ahafen."
[012100 (410)],"    Heo eadmod and clæne and ofercom þone modigan, lytel and unstrang and alede þone miclan, forðan þe heo getacnode untwyolice mid weorcum þa halgan gelaðunge, þe gelyfð nu on god, þæt is Cristes cyrce on eallum cristenum folce, his an clene bryd, þe mid cenum geleafan þam ealdum deofle of forcerf þæt heafod, æfre on clennysse Criste þeowigende."
[012200 (418)],"    Iudith behet ærest þam welhreowum ealdormen, þæt heo wolde hine gebringan binnan to hire folce."
[012300 (420)],"    Ac hit næs na ealles leas, þæt þæt heo him behet, þa þa heo bær his heafod binnan þam weallum and þam folce æteowde, hu hire fylste god."
[012400 (423)],    Þam sy a wurðmynt to worulde.
[012500 (423)],    Amen.
[012600 (424)],"    Heo nolde agan, swa swa us sægð seo racu, þæs wælhreowan hærereaf, þe þæt folc hire forgeaf, ac amansumode mid ealle his gyrlan, nolde hi werian, ac awearp hi hire fram, nolde þurh his hæþenscype habban ænige synne."
[012700 (429)],"    Sume nunnan syndon, þe sceandlice libbað, tellað to lytlum gylte, þæt hi hi forlicgon and þæt hi leohtlice magon swa lytel gebetan."
[012800 (432)],"    Ac heo ne bið na eft mæden, gif heo hi æne forligð, ne heo næfð þa mede þæs hundfealdan wæstmes."
[012900 (434)],"    Nimað eow bysne be þyssere Iudith, hu clænlice heo leofode ær Cristes acennednysse, and ne leogað ge na gode on ðæs godspelles timan þa halgan clænnysse, þe ge Criste beheton, forðan þe he fordemð þa dyrnan forligras and þa fulan sceanda he besengð on helle, swa swa hit on læden stent æfter Paules lare:Fornicatores et adulteros iudicabit Deus."
[013000 (442)],"    Ic wylle eac secgan, min swustor, þæt mægðhad and clænnys mycele mihte habbað, swa swa we gehwær rædað on martira þrowungum and onVitas Patrum, swa swa <Malchus>."
[013100 (448)],    Malchus ða eode ut of ðam scræfe mid his gemacan mycclum ablicged.
[013200 (452)],"    And hi namon þa hors, ðe hi þyder brohton, and wæron ða ridende, ðe ær wæron feðende, and becomon to Syrian, þær ðær hi syþþan wunodon, æfre on clænnysse Criste ðeowigende."
[013300 (452)],    Ðam sy wuldor and lof a to worulde.
[013400 (452)],    Amen.
