id,text
[000100 (1)],    Be Preoste Synoðe.
[000200 (1)],"    Ic secge eow preostum, þæt ic sylf nelle beran eowre gymeleaste on eowrum þeowdome; ac ic secge eow soðlice, hu hit geset is be preostum."
[000300 (2)],"    Crist sylf astealde cristendom and clænnysse, and ealle þa, þe ferdon on his fare mid him, forleton ealle woruldþing and wifes neawiste."
[000400 (3)],"    Forðanþe he sylf cwæð on sumum godspelle: seðe his wif ne hatað, nis he me wyrðe þen."
[000500 (4)],"    Þa æfter Cristes upstige eft to heofenan rice and æfter geendunge his arwurðra apostola wearð swa mycel ehtnys on middanearde astyrod, þæt man ne mihte gegadrian Godes þeowas to synoðe, for þam hæðenum cwællerum, þe cepton heora deaðes."
[000600 (5)],"    Oðþæt Constantinus se casere to cristendome beah, seðe eallne ymbhwyrft on his anwealde hæfde."
[000700 (6)],"    Þa gegaderode he sinoð on þære ceastre Nicea, þreo hund bisceopa and eahtatyne bisceopas of eallum leodscipum, for þæs geleafan trymminge."
[000800 (7)],"    Þær wæron swa mære biscopas manege on ðam synoðe, þæt hy wyrcean mihtan wundra and swa dydon."
[000900 (8)],    Hy amansumodon þær þone mæssepreost Arrium.
[001000 (9)],"    Forþanþe he nolde gelyfan, þæt þæs lifigendan Godes sunu wære ealswa mihtig, swa his mæra fæder is."
[001100 (10)],    Þa fordemdon hy ealle þone deofles mann.
[001200 (11)],"    Ac he nolde geswican ærþamþe him sah se innoð eall endemes ut, þaþa he to gange eode."
[001300 (12)],    On þam sinoðe wæron gesette þa halgan cyricþenunga and se mæssecreda and manega oþre þing be Godes biggengcum and be Godes þeowum.
[001400 (13)],"    Hy ge cwædon þa ealle mid anrædum geþance, þæt naðer ne bisceop ne mæssepreost, ne diacon, ne nan riht canonicus, næbbe on his huse nænne wifman, buton hit sy his modor, oððe his swustur, faðu, oððe modrige, and seþe elles do, þolige his hades."
[001500 (14)],"    Nu þincð eow þis syllic to gehyrenne, forþanþe ge habbað eowre yrmðe swa on gewunan gebroht, swylce hit nan pleoh ne sy, þæt se preost libbe swaswa ceorl."
[001600 (15)],"    Nu cweðe ge, þæt ge ne magon beon butan wimmannes þenungum."
[001700 (16)],    And hu mihtan þa halgan weras þa wunigan butan wife?
[001800 (16)],"    Ac þa halgan fæderas, þe beforan us wæron, swaswa wæs Sanctus Ieronimus preost and Sanctus Anastasius preost, þe Sanctus Basilius se biscop geypte, and Sanctus Beda preost, ðe his ban restað on Eoferwic and ungerime oðre, þe we heora naman ne cunnan, geond ealra eorþan ymbhwyrfte middaneardes hæfden forhæfednesse fram wifes neaweste and mid ealra gehealdsumnesse and gehyrsumnesse Godes and heora ealdras Gode wel gecwemdan."
[001900 (17)],    Hy habbað eac nu ða mede heora modes clænnysse a butan ende on þam ecan life.
[002000 (17)],    Nu cweðað oft preostas þæt Petrus hæfde wif.
[002100 (17)],"    Ful soð hy secgað, forþamþe he swa moste þa, on þære ealdan æ, ærþanþe he to Criste gebuge."
[002200 (17)],"    Ac he forlet his wif and ealle woruldþing, syððan he to Criste beah, þe ða clænnysse astealde."
[002300 (18)],    On þære ealdan æ moste se bisceop niman him an clæne mæden and wið hy tyman on asettum timan.
[002400 (19)],    Forþanþe þæt an cyn sceolde symble beon þæs hades and of nanre oþre mægðe ne moste þær beon nan bisceop.
[002500 (20)],"    He ne moste swaþeah butan æne wifigan, ne he ne moste on wydewum wifigan ne on aworpenum wife; ac, ealswa we ær sædon, on sumum mædene."
[002600 (21)],    Hy mihton þa wel habban wif on þam dagum.
[002700 (22)],"    Forþan þe hy næfre ne mæssedon, ne menn ne husledon; ac offrodon nytenu on þa ealdan wisan."
[002800 (23)],"    Oð þæt Crist halgode husl ær his þrowunge and þa mæssan astealde, þe stent nu þurh hyne."
[002900 (24)],"    Ðær wæs eac gesett on þam ylcan sinoðe, þæt, seðe widewan name oððe aworpen wif, oððe seþe eft wifode, þæt he ne wurde næfre syððan to nanum hade genumen, ne gehalgod to preoste."
[003000 (25)],"    Ac seðe ær hæfde him an clæne wif, se wære gecoren to þam clænan hade, swa swa se apostol Paulus on his pistole awrat."
[003100 (26)],"    Ne nan preost ne mot beon æt þam brydlacum ahwær þær man æft wifað, oððe wif eft ceorlað, ne hy togædere bletsian."
[003200 (27)],"    Swylce man bycnige him, swaþæt him selre wære, þæt hy wunodon on clænnysse."
[003300 (28)],"    Se læweda mot swaþeah be þæs apostoles leafe oðre siðe wifigan, gyf his wif him ætfylð, ac þa canones forbeodað þa bletsunga þærto and gesetton dædbote swylcum mannum to donne."
[003400 (29)],"    Seofon hadas syndon gesette on cyrcan: an is hostiarius, oðer is lector, þridda is exorcista, feorða acolitus, fifta subdiaconus, sixta diaconus, seofoða presbiter."
[003500 (30)],    Hostiarius is þære cyrican durewerd; Se sceal mid bellan bicnigan þa tida and þa cyrcan unlucan geleaffullum mannum and þa ungeleaffullan belucan wiðutan.
[003600 (31)],"    Lector is rædere, þe ræd on Godes cyrcan and bið þærto gehadod, þæt he bodige Godes word."
[003700 (32)],"    Exorcista is on englisc: seþe mid aðe halsað þa awyrgedan gastas, þe wyllað menn dreccan, þurh þæs hælendes naman, þæt hy þa menn forlæton."
[003800 (33)],"    Acolitus is gecweden seþe candele oððe tapor byrð to Godes þenungum, þonne mann godspell ræt oððe þonne man halgað þæt husl æt þam weofode."
[003900 (34)],"    Na swylce he todræfe þa dymlican þeostra, ac þæt he gebycnige blysse mid þam leohte, Criste to arwurðnysse, þe is ure leoht."
[004000 (35)],"    Subdiaconus is soðlice underdiacon, seþe þa fatu byrð forð to þam diacone and mid eadmodnysse þenað under þam diacone æt þam halgan weofode mid þam huselfatum."
[004100 (36)],"    Diaconus is þen, þe þenað þam mæssepreoste and þa offrunga sett uppon þæt weofod and godspell eac ræt æt Godes þenungum."
[004200 (37)],    Se mot fulligan cild and þæt folc husligan.
[004300 (38)],"    Þa sceolon on hwytum album þam hælende þeowigan and þæt heofenlice lif healdan mid clænnysse and eall dugende beon, swaswa hit gedafenað þam hade."
[004400 (39)],"    Sacerd, þe bið wunigende butan diacone, se hafað þone naman and næfð þa þenunga."
[004500 (40)],    Presbiter is mæssepreost oððe ealdwita.
[004600 (41)],"    Na þæt ælc eald sy, ac þæt he eald sy on wisdome."
[004700 (42)],"    Se halgað Godes husel, swaswa se hælend bebead."
[004800 (42)],    He sceal þæt folc læran to geleafan mid bodunge and mid clænum þeawum þam cristenum gebysnian.
[004900 (42)],    And his lif ne sceal beon swylce læwedra manna.
[005000 (43)],"    Nis na mare betwyx mæssepreoste and bisceop, buton þæt se bisceop bið gesett to hadigenne preostas and to bisceopgenne cild and to halgyenne cyrcan and to gymenne Godes gerihta, forþanþe hit wære to mænigfeald, gif ælc mæssepreost swa dyde."
[005100 (44)],"    And hy habbað ænne had, þeah se oðer sy furðor."
[005200 (45)],"    Nis nan had gesett on cyrclicum þeawum butan þas seofon, swa swa we sædon nu."
[005300 (46)],"    Munuchad and abbudhad syndon on oðre wisan and ne syndon getealde to þysum getele, ne eac nunnanhad nis na genamod herto."
[005400 (47)],"    Þas hadas syndon halige and to heofenum gebringað þæra preosta sawla, þe hy syferlice healdað."
[005500 (48)],"    Nu gebyrað mæssepreostum and eallum Godes þeowum, þæt hi healdan heora cyrcan mid halgum þeowdome, And þa seofon tidsangas gesyngon þærinne, þe him gesette synd, swaswa se sinoð hi gedihte: Uhtsang and primsang, undernsang and middægsang, nonsang and æfensang and nihtsang seofoðan."
[005600 (51)],"    And hi sceolon gebiddan geornlice for þone cyning and for heora bisceop und for þa, þe him god doð and for eall cristen folc."
[005700 (52)],"    He sceal habban eac þa wæpna to þam gastlicum weorce, ærþanþe he beo gehadod, þæt synd þa halgan bec: saltere and pistolboc, godspellboc and mæsseboc, sangboc and handboc, gerim and pastoralem, penitentialem and rædingboc."
[005800 (53)],"    Þas bec sceal mæssepreost nede habban, and he ne mæg butan beon, gif he his had on riht healdan wyle and þam folce æfter rihte wisigan, þe him tolocað."
[005900 (54)],"    And beo he æt þam wær, þæt hi beon wel gerihte."
[006000 (55)],"    He sceal habban eac mæssereaf, þæt he mage arwurðlice Gode sylfum þenigan, swa hit gedafenlic is."
[006100 (56)],    Þæt his reaf ne beo horig ne huru tosigen.
[006200 (57)],    And his weofodsceatas beon wel betworfene.
[006300 (58)],"    Beo his calic eac of clænum antimbre geworht, unforrotigendlic and eallswa se disc and clæne corporale, swaswa to Cristes þenungum gebyrað."
[006400 (59)],    Man ne mæg butan geswynce swylc þing forðbringan.
[006500 (60)],"    Ac þa beoð on ecnysse arwurðe mid Gode, þe him wel þeniað mid wisdome and mid clænnysse."
[006600 (61)],    Se mæssepreost sceal secgan sunnandagum and mæssedagum þæs godspelles angyt on englisc þam folce.
[006700 (62)],"    And be þam pater nostre and be þam credan eac, swa he oftost mage, þam mannum to onbryrdnysse, þat hi cunnon geleafan and heora cristendom geheald."
[006800 (63)],"    Warnige se lareow wið þæt, þe se witega cwæð:Canes muti non possunt latrare; þa dumban hundas ne magon beorcan."
[006900 (64)],"    We sceolon beorcan and bodigan þam læwedum, þe læs hy for larlyste losian sceoldan."
[007000 (65)],"    Crist cwæð on his godspelle, be unsnoterum lareowum:Cecus si ceco ducatum prestet, ambo in foueam cadunt; Gif se blinda mann bið þæs oðres blindan latteow, þonne befeallað hy begen on sumne blindne seað."
[007100 (66)],"    Blind bið se lareow, gif he þa boclare ne cann and beswicð þa læwedan mid his larleaste."
[007200 (67)],"    Swa warniað eow wið þis, swaswa ge þearfe agon."
[007300 (68)],    Ða halgan fæderas gesetton eac þæt menn syllon heora teoþunga in to Godes cyrcan.
[007400 (69)],"    And gange se sacerd to and dæle hy on þreo: ænne dæl to cyrcbote and oðerne þearfum, þone þriddan þam Godes þeowum, þe þære cyrcan begymað."
[007500 (69)],"    Eac hy gesetton þæt mann ne sceole mæssian innan nanum huse, buton hyt gehalgod sy."
[007600 (70)],"    Buton for mycelre neode, oððe gyf mann bið untrum."
[007700 (71)],"    And gif ungefullod cild færlice bið gebroht to þam mæssepreost, þæt he hit mot fullian sona mid ofste, þæt hit ne swelte hæðen."
[007800 (72)],"    And þæt nan preost ne do his halgan þenunge wið sceattum, ne nanes þinges ne bidde æt, naðor ne for fulluhte ne for nanre þenunge, þæt he ne beo þam gelic,þe Crist sylf adræfde mid swipe of þam temple, forðamþe hy mangodon manfullice þærinne."
[007900 (72)],"    Ne do na se Godes þeowa Godes þenunge for sceattum, ac to þy þæt he geearnige þæt ece wuldor þurh þæt."
[008000 (74)],"    Ne nan preost þurh dysig ne drynce ungemetelice, ne nænne mann ne neadige to mycclum drynce."
[008100 (75)],"    Forþanþe he sceall beon gearo, gif cild bið to fulligenne oððe man to husligenne, þæt he hæbbe his gewitt."
[008200 (76)],"    And þeah hit swa ne getimige, ne sceal he beon druncen, forþanþe ure drihten forbead druncennysse his þenum."
[008300 (77)],    Ne preost ne beo mangere ne gitsigende massere.
[008400 (78)],    Ne he ne forlæte his godcundnysse.
[008500 (79)],    Ne ne fo to woruldspræcum.
[008600 (80)],"    Ne he wæpna ne werige, ne ne wirce sace."
[008700 (81)],"    Ne he ne drince æt wintunnum, swa swa woroldmenn doð."
[008800 (82)],"    Ne he aðas ne swerige, ac mid anfealdnysse sprece æfre unleaslice, swaswa gelæred Godes þeowa."
[008900 (83)],"    He sceal eac mid gesceade þa syngigendan scrifan ælcne be his mæðe, swaswa he acuman mage."
[009000 (84)],"    And he sceal husligan unhale and seoce, þa hwile þe se seoca mage þæt husl forswelgan; and he hit ne sceal don, gif he samcucu bið, forðanþe Crist het, þæt mann æte þæt husl."
[009100 (85)],"    Se preost sceal habban gehalgodne ele on sundron to cildum and on sundran to seocum mannum, and smyrigan þa seocan symble on legere."
[009200 (86)],"    Sume seoce menn forwandigað, þæt hy nellað geþafian, þæt hi man smyrige on heora untrumnysse."
[009300 (87)],"    Nu wylle we eow secgan, hu se Godes apostol Iacobus be þam tæhte."
[009400 (87)],"    He cwæð to þam geleafullum þus:Tristatur aliquis uestrum, oret equo animo et psallat; Gyf eower hwylc bið geunrotsod, he hyne gebidde mid emnum mode and his drihten herige."
[009500 (89)],"    Gyf hwa bið geuntrumod betwux eow, he hate gefeccan him to þære gelaðunge mæssepreostas and hy him ofersingon and him fore gebiddon and hine smyrigon mid ele on drihtnes naman and þæs geleaffullan gebed gehælð þone untruman and drihten hine arærð, and gyf he on synnum bið, hy beoð him forgyfene."
[009600 (89)],"    Andettað eow betwynan eowre synna and gebyddað for eow eow betwynan, þæt ge beon gehealdene."
[009700 (90)],    Þus cwæð Iacob se apostol be þære smyrunge seocra manna.
[009800 (91)],"    Ac se seoca sceal geandettan mid inweardre geomrunge þam sacerde, gyf he ænigne gylt ungebet hæfð, ær he hyne smyrige, swaswa se apostol her beforan tæhte, and hine ne mot nan mann smyrigan, butan he þæs bidde and his andetnysse do."
[009900 (92)],"    Gyf he ær synful wære and gymeleas, he do þænne andetnysse and geswycennysse and ælmessan ær his geendunge and he ne bið fordemed to helle."
[010000 (92)],    Ac he becymð to Godes miltsunge.
[010100 (93)],"    Feower sinoðes wæron for þam soðan geleafan ongean þa gedwolmen, þe dyslice spræcon be þære halgan þrynnysse and þæs hælendes menniscnysse."
[010200 (94)],"    Se forma wæs on Nicea, swaswa we gefyrn ær sædon."
[010300 (95)],"    And se oðer wæs syððan on Constantinopolim oðer healf hund bisceopa, halige Godes menn."
[010400 (96)],"    Se þrydda wæs on Efesum, þæt wæron twa hund bisceopa."
[010500 (97)],"    And se feorða wæs on Calcedonia, þæt wæs fela hund bisceopa."
[010600 (98)],"    And hy ealle wæron anræde him betweonan to þæra gesætnyssa, þe mann gesette on Nicea and hy gebetton gehwæt þe gebrocen wæs of þam."
[010700 (99)],"    Ða feower sinoðas synd to healddenne, swaswa þa feower Cristesbec, on Cristes gelaðunge."
[010800 (100)],"    Manega sinoðas wæron syððan gehæfde; ac þas feower syndon fyrmeste swaþeah, forþanþe hy adwæscdon þa dwollican lara, þe þa gedwolan fundan dwollice ongean God, and hi eac gesetton þa cyrclican þenunga."
[010900 (101)],"    Hu durre ge nu forseon heora ealra gesetnyssa, þonne munecas healdað anes mannes gesetnyssa, þæs halgan Benedictus, and be his dihte lybbað, and gyf hy hwær hit tobræcað, hi hit gebetað eft be heora abbuddes dihte mid ealre eadmodnysse?"
[011000 (102)],"    Ge habbað eac regol, gyf ge hine rædan woldan, on þam ge magon geseon , hu hit geset is be eow."
[011100 (103)],    Ac ge lufiað woruldspræca and wyllað beon gerefan and forlætað eowre cyrcan and þa gesettnyssa mid ealle.
[011200 (104)],"    We wyllað swaþeah secgan þa gesetnyssa eow, þylæsþe we sylfe losigon forð mid eow."
[011300 (105)],"    Cristene men sculon secan cyrican gelome, and man ne mot spellian ne spræca drifan binnan Godes cyrican, forðanþe heo is gebedhus Gode gehalgod to ðam gastlicum spræcum."
[011400 (106)],"    Ne man ne sceal drincan oððe dollice etan binnan Godes huse, þe is gehalgod to ðam, þæt man Godes lichaman mid geleafan þær ðicge."
[011500 (107)],"    Nu doð men swaþeah dyslice for oft, þæt hi willað wacian and wodlice drincan binnan Godes huse and bysmorlice plegian and mid gegafspræcum Godes hus gefylan."
[011600 (108)],"    Ac þam wære betere, þæt hi on heora bedde lagon, þonne hi gegremedon God on þam gastlicum huse."
[011700 (109)],"    Seðe wylle wacian and wurðian Godes halgan, wacian mid stilnysse and ne wyrce nan gehlyd, ac singe his gebedu, swa he selost cunne."
[011800 (110)],"    And seðe wylle drincan and dwæslice hlydan, drince him æt ham, na on drihtnes huse, þæt he God ne geunwurðige to wite him sylfum."
[011900 (111)],"    Ge ne scylan fægnigan forðfarenra manna, ne þæt lic gesecan, buton eow mann laðige þærto."
[012000 (112)],"    Þænne ge þærto gelaðode syn, þonne forbeode ge þa hæðenan sangas þæra læwedra manna and heora cheahchetunga."
[012100 (113)],"    Ne ge sylfe ne eton, ne ne drincon, þær þæt lic inne lið, þelæsþe ge syndon efenlæce þæs hæðenscypes, þe hy þær begað."
[012200 (114)],"    Ne ge ne sceolon beon rancce, mid hringgum geglengede."
[012300 (114)],"    Ne eower reaf ne beo to ranclice gemacod, ne eft to waclice, ac werige gehwa swa his hade gebyrige, þæt se preost hæbbe þæt, þæt he to gehadod is."
[012400 (115)],"    And he ne werige munucscrud ne læwedra manna, þemaþe se wer werað wimmanna gyrlan."
[012500 (116)],"    Crist cwæð be his þenum, þe him þeniað geornlice, þæt hy sceoldon beon on blysse a mid him, þærþær he sylf bið on þam soðan life, þam is wuldor and wurðmynt a to worulde; Amen."
[012600 (117)],"    Ic bidde eow þæt ge gymon eowra sylfra, swa eowere bec eow wissiað, and hu ge don sceolon on þisum towerdum dagum."
[012700 (118)],"    Man ne mot halgian husel on langa frigedæg, forþanþe Crist þrowode on þone dæg for us."
[012800 (119)],"    Ac mann sceal don swaþeah þæt, þe to þam dæge gebyrað: þæt man ræde twa rædinga mid twam tractum and mid twam collectum and Cristes þrowunge and syððan þa gebedu."
[012900 (121)],"    And gebyddon hy to þære rode, þæt hi ealle gegreton þa Godes rode mid cosse."
[013000 (122)],"    Gange se preost syððan to þam Godes weofode mid þære husllafe, þe he halgode on þunresdæg and mid ungehalgodum wine mid wætere gemenged and behelie mid corporale."
[013100 (123)],    And cwæðe þonne be sone:Oremus: Preceptis salutaribus moniti et diuinaand pater noster oð ende.
[013200 (124)],"    And syððan cwæðe digellice:Libera nos, quæsumus, domine, ab omnibus malisand hlude:Per omnia sæcula sæculorum."
[013300 (125)],"    Do syððan sumne dæl þæs husles into þam calice, swa hit gewunelic is, swaþeah mid swigean."
[013400 (126)],    Gange he to husle syððan and elles loc hwa wylle.
[013500 (127)],    We syngað on þone þunresdæg ure tidsangas togædere and ealle þa preces digellice andmiserere mei deusand collectan.
[013600 (128)],"    On þone frigedæg we singað ealle þa tidsangas on sundron digellice buton þam uhtsange anum, þe we togædere singað."
[013700 (129)],"    Ealswa on þone sæternes dæg, oð nonsang bið gesungen."
[013800 (129)],"    Ne do man nænne ele to þam fante, buton mann þær cild on fullige."
[013900 (130)],    On þone easteræfen ne sy gesungen æt þære mæssan offerenda ne agnus dei ne communia.
[014000 (131)],"    Ac betwux þam þe hi gan to husle, onginne se cantor Alleluia, alleluia, alleluia and ðone sealm þærto:laudate dominum, omnes gentes."
[014100 (132)],"    Syððan þone antemn:Vespere autem, andMagnificat."
[014200 (132)],    Cweðe syððan se sacerd: Dominus uobiscum.
[014300 (132)],"    Oremus and þone collectan post communionem and geendige þa mæssan and þone efensang swa mid anre collectan, post communionem."
[014400 (133)],"    Sume preostas healdað þæt husl, þe bið on easterdæg gehalgod, ofer gear to seocum mannum."
[014500 (134)],"    Ac hi misdoð swiðe deope, þæt þæt halige husl sceole fynegian, and nellað understandan, hu mycele dædbote seo penitentialis tæcð be þam, gyf þæt husel bið fynig oððe hæwen, oððe gif hit forloren bið, oððe gif mys þurh gymeleaste hit etað."
[014600 (135)],    Man sceal healdan þæt halige husl mid mycelre gyminge and ne forheald.
[014700 (135)],"    Ac halgian oðer edniwe to seocum mannum, a embe seofon niht oððe ymbe feowertyne, þæt hit huru fynig ne sy."
[014800 (137)],"    Forþanþe ealswa halig bið þæt husl, þe nu todæg wæs gehalgod, swa þæt on easterdæg wæs gehalgod."
[014900 (138)],"    Þæt husel is Cristes lichama, na lichamlice ac gastlice."
[015000 (139)],"    Na se lichama, þe he on þrowode, ac se lichama, þe he embe spræc."
[015100 (140)],    Þaþa he bletsode hlaf and win to husle anre nihte ær his þrowunge and cwæð be þam gebletsodan hlafe: þes is min lichama.
[015200 (141)],"    And eft be þam gehalgodan wine: þis is min blod, þe bið for manegum agoten on synna forgyfennysse."
[015300 (142)],"    Understandað nu, þæt se drihten, þe mihte awendan þone hlaf ær his þrowunge to his lichaman and þæt win to his blode gastlice, þæt se ylca dæghwamlice bletsað þurh sacerda handa hlaf and win to his gastlican lichaman and blode."
[015400 (143)],    Ac se sacerd sceal don clænlice and carfullice Godes þenunga mid clænum handum and mid clænre heortan.
[015500 (144)],"    And behealde he, þæt his ofletan ne beon ealdbacenne ne yfele besewene."
[015600 (145)],"    And menge he symble wæter to þam wine, forþanþe þæt win getacnað ure alysednysse þurh Cristes blod and þæt wæter getacnað þæt folc, þe he fore þrowode."
[015700 (146)],"    Mycele geþingðu geearniað þa, þe Gode mid geornfulnysse and estfulnysse þeniað."
[015800 (147)],"    And eft is awriten, þæt se bið awyrged, þe deð Godes þenunge mid gymeleaste."
[015900 (148)],"    We magon be þysum tocnawan þæt se mann, þe his gesyhðe næfð, ne sceal he gedyrstlæcan, þæt he mæssige, þonne he ne gesyhð hwæt he offrað Gode, hwæðer þe clæne, þe ful."
[016000 (149)],"    Ne mann ne sceal mæssian mid nanum oðrum fæte, buton mid þam calice, þe þærto gebletsod ys."
[016100 (150)],"    We beodað eow mæssepreostum, þæt ge beodon eallum þam folce, þe eow tolocað and ge oferscriftas synt, þæt mann freolsige þa feower forman easterdagas ælces þeowweorces, forþanþe on ðære tide eall middangeard wæs gefreod fram deofles hæftnyde."
[016200 (151)],    And healde mann sunnandæges freols fram sæternes dæges none oð monandæges lihtinge.
[016300 (152)],"    And ælces mæssedæges freols, þe on ure cynehlafordes yldrena dagum and on ure forgengena gesette and bebodene wæron to freolse."
[016400 (153)],    And fæste mann þærto swa fela daga swa þærto fæstene arærde wæron and þenung togesett is.
[016500 (154)],    And fæste ælc man twelf monað ælcne frigedæg.
[016600 (155)],"    Buton fram eastron oð pentecosten, and eft fram middanwintra oð seofon niht ofer twelftan dæg, buton hyt sy ealles folces freols oððe þær ful þenung to sy."
[016700 (156)],    Elles nage nan man þyses dæges fæsten to abræcenne.
[016800 (157)],"    And we bisceopas geræddon, þa we ætgædere wæron, þæt eall þeodscipe fæste toforan sancta Marian mæssedagum and to þæra haligra apostola mæssedagum."
[016900 (158)],    And þæt man ælcne wodnesdæge gesinge on ælcum mynstre þa mæssancontra paganosand ælc mæssepreost æt his cyrcan do þæt sylfe.
[017000 (159)],    Nu ge habbað gehyred anrædlice hwæt eow to donne is and hwæt eow to forgane is.
[017100 (160)],"    Gif ge of þysum doð, we nagon geweald and we wyllað beon clæne on Godes dome."
[017200 (161)],"    God geunne eow, þæt ge hit moton swa aredigan, swa eower þearf sy."
