id,text
[000100 (7)],"    Leofan men, gecnawað þæt soð is: ðeos worold is on ofste, & hit nealæcð þam ende, & þy hit is on worolde aa swa leng swa wyrse; & swa hit sceal nyde for folces synnan ær Antecristes tocyme yfelian swyþe, & huru hit wyrð þænne egeslic & grimlic wide on worolde."
[000200 (11)],"    Understandað eac georne þæt deofol þas þeode nu fela geara dwelode to swyþe, & þæt lytle getreowþa wæran mid mannum, þeah hy wel spæcan, & unrihta to fela ricsode on lande."
[000300 (14)],"    And næs a fela manna þe smeade ymbe þa bote swa georne swa man scolde, ac dæghwamlice man ihte yfel æfter oðrum & unriht rærde & unlaga manege ealles to wide gynd ealle þas þeode."
[000400 (17)],"    And we eac forþam habbað fela byrsta & bysmara gebiden, & gif we ænige bote gebidan scylan, þonne mote we þæs to Gode earnian bet þonne we ær þysan dydan."
[000500 (20)],"    Forþam mid miclan earnungan we geearnedan þa yrmða þe us onsittað, & mid swyþe micelan earnungan we þa bote motan æt Gode geræcan gif hit sceal heonanforð godiende weorðan."
[000600 (23)],"    La hwæt, we witan ful georne þæt to miclan bryce sceal micel bot nyde, & to miclan bryne wæter unlytel, gif man þæt fyr sceal to ahte acwencan."
[000700 (25)],    And micel is nydþearf manna gehwilcum þæt he Godes lage gyme heonanforð georne & Godes gerihta mid rihte gelæste.
[000800 (27)],"    On hæþenum þeodum ne dear man forhealdan lytel ne micel þæs þe gelagod is to gedwolgoda weorðunge, & we forhealdað æghwær Godes gerihta ealles to gelome."
[000900 (30)],"    And ne dear man gewanian on hæþenum þeodum inne ne ute ænig þæra þinga þe gedwolgodan broht bið & to lacum betæht bið, & we habbað Godes hus inne & ute clæne berypte."
[001000 (33)],"    And Godes þeowas syndan mæþe & munde gewelhwær bedælde; & gedwolgoda þenan ne dear man misbeodan on ænige wisan mid hæþenum leodum, swa swa man Godes þeowum nu deð to wide þær cristene scoldan Godes lage healdan & Godes þeowas griðian."
[001100 (37)],"    Ac soð is þæt ic secge, þearf is þære bote, forþam Godes gerihta wandean to lange innan þysse þeode on æghwylcan ende, & folclaga wyrsedan ealles to swyþe, & halignessa syndan to griðlease wide, & Godes hus syndan to clæne berypte ealdra gerihta & innan bestrypte ælcra gerisena, & wydewan syndan fornydde on unriht to ceorle, & to mænege foryrmde & gehynede swyþe, & earme men syndan sare beswicene & hreowlice besyrwde & ut of þysan earde wide gesealde, swyþe unforworhte, fremdum to gewealde, & cradolcild geþeowede þurh wælhreowe unlaga for lytelre þyfþe wide gynd þas þeode, & freoriht fornumene & þrælriht genyrwde & ælmesriht gewanode."
[001200 (48)],"    &, hrædest is to cweþenne, Godes laga laðe & lara forsawene."
[001300 (49)],"    And þæs we habbað ealle þurh Godes yrre bysmor gelome, gecnawe se ðe cunne; & se byrst wyrð gemæne, þeh man swa ne wene, eallre þysse þeode, butan God beorge."
[001400 (53)],"    Forþam hit is on us eallum swutol & gesene þæt we ær þysan oftor bræcan þonne we bettan, & þy is þysse þeode fela onsæge."
[001500 (55)],"    Ne dohte hit nu lange inne ne ute, ac wæs here & hunger, bryne & blodgyte, on gewelhwylcan ende oft & gelome."
[001600 (56)],"    And us stalu & cwalu, stric & steorfa, orfcwealm & uncoþu, hol & hete & rypera reaflac derede swyþe þearle; & us ungylda swyþe gedrehtan, & us unwedera foroft weoldan unwæstma."
[001700 (59)],"    Forþam on þysan earde wæs, swa hit þincan mæg, nu fela geara unriht fela & tealte getrywða æghwær mid mannum."
[001800 (61)],"    Ne bearh nu foroft gesib gesibban þe ma þe fremdan, ne fæder his bearne, ne hwilum bearn his agenum fæder, ne broþor oþrum; ne ure ænig his lif ne fadode swa swa he scolde, ne gehadode regollice, ne læwede lahlice."
[001900 (65)],"    Ac worhtan lust us to lage ealles to gelome, & naþor ne heoldan ne lare ne lage Godes ne manna swa swa we scoldan."
[002000 (67)],"    Ne ænig wið oþerne getrywlice þohte swa rihte swa he scolde, ac mæst ælc swicode & oþrum derede wordes & dæde, & huru unrihtlice mæst ælc oþerne æftan heaweþ sceandlican onscytan, do mare gif he mæge."
[002100 (71)],"    Forþam her syn on lande ungetrywþa micle for Gode & for worolde, & eac her syn on earde on mistlice wisan hlafordswican manege."
[002200 (73)],    And ealra mæst hlafordswice se bið on worolde þæt man his hlafordes saule beswice; & ful micel hlafordswice eac bið on worolde þæt man his hlaford of life forræde oððon of lande lifiendne drife; & ægþer is geworden on þysan earde.
[002300 (77)],    Eadweard man forrædde & syððan acwealde & æfter þam forbærnde.
[002400 (78)],    And godsibbas & godbearn to fela man forspilde wide gynd þas þeode toeacan oðran ealles to manegan þe man unscyldgige forfor ealles to wide.
[002500 (80)],"    And ealles to manege halige stowa wide forwurdan þurh þæt þe man sume men ær þam gelogode swa man na ne scolde, gif man on Godes griðe mæþe witan wolde; & cristenes folces to fela man gesealde ut of þysan earde nu ealle hwile."
[002600 (84)],"    And eal þæt is Gode lað, gelyfe se þe wille."
[002700 (85)],"    And scandlic is to specenne þæt geworden is to wide & egeslic is to witanne þæt oft doð to manege þe dreogað þa yrmþe, þæt sceotað togædere & ane cwenan gemænum ceape bicgað gemæne, & wið þa ane fylþe adreogað, an after anum & ælc æfter oðrum, hundum gelicost þe for fylþe ne scrifað, & syððan wið weorðe syllað of lande feondum to gewealde Godes gesceafte & his agenne ceap þe he deore gebohte."
[002800 (92)],"    Eac we witan georne hwær seo yrmð gewearð þæt fæder gesealde bearn wið weorþe & bearn his modor, & broþor sealde oþerne fremdum to gewealde; & eal þæt syndan micle & egeslice dæda, understande se þe wille."
[002900 (95)],    And git hit is mare & eac mænigfealdre þæt dereð þysse þeode.
[003000 (96)],"    Mænige synd forsworene & swyþe forlogene, & wed synd tobrocene oft & gelome, & þæt is gesyne on þysse þeode þæt us Godes yrre hetelice onsit, gecnawe se þe cunne."
[003100 (100)],"    And la, hu mæg mare scamu þurh Godes yrre mannum gelimpan þonne us deð gelome for agenum gewyrhtum?"
[003200 (101)],"    Ðeah þræla hwylc hlaforde ætleape & of cristendome to wicinge weorþe, & hit æfter þam eft geweorþe þæt wæpengewrixl weorðe gemæne þegene & þræle, gif þræl þæne þegen fullice afylle, licge ægylde ealre his mægðe."
[003300 (105)],"    & gif se þegen þæne þræl þe he ær ahte fullice afylle, gylde þegengylde."
[003400 (106)],"    Ful earhlice laga & scandlice nydgyld þurh Godes yrre us syn gemæne, understande se þe cunne, & fela ungelimpa gelimpð þysse þeode oft & gelome."
[003500 (109)],"    Ne dohte hit nu lange inne ne ute, ac wæs here & hete on gewelhwilcan ende oft & gelome, & Engle nu lange eal sigelease & to swyþe geyrgde þurh Godes yrre, & flotmen swa strange þurh Godes þafunge þæt oft on gefeohte an feseð tyne & hwilum læs, hwilum ma, eal for urum synnum."
[003600 (113)],"    And oft tyne oððe twelfe, ælc æfter oþrum, scendað to bysmore þæs þegenes cwenan & hwilum his dohtor oððe nydmagan þær he on locað þe læt hine sylfne rancne & ricne & genoh godne ær þæt gewurde."
[003700 (117)],    And oft þræl þæne þegen þe ær wæs his hlaford cnyt swyþe fæste & wyrcð him to þræle þurh Godes yrre.
[003800 (119)],    Wala þære yrmðe & wala þære woroldscame þe nu habbað Engle eal þurh Godes yrre.
[003900 (120)],"    Oft twegen sæmen oððe þry hwilum drifað þa drafe cristenra manna fram sæ to sæ ut þurh þas þeode gewelede togædere, us eallum to woroldscame, gif we on eornost ænige cuþon ariht understandan."
[004000 (123)],    Ac ealne þæne bysmor þe we oft þoliað we gyldað mid weorðscipe þam þe us scendað.
[004100 (125)],"    We him gyldað singallice, & hy us hynað dæghwamlice."
[004200 (126)],"    Hy hergiað & hy bærnað, rypaþ & reafiað & to scipe lædað; & la, hwæt is ænig oðer on eallum þam gelimpum butan Godes yrre ofer þas þeode, swutol & gesæne?"
[004300 (129)],"    Nis eac nan wundor þeah us mislimpe, forþam we witan ful georne þæt nu fela geara men na ne rohtan foroft hwæt hy worhtan wordes oððe dæde, ac wearð þes þeodscipe, swa hit þincan mæg, swyþe forsyngod þurh mænigfealde synna & þurh fela misdæda: þurh morðdæda & þurh mandæda, þurh gitsunga & þurh gifernessa, þurh stala & þurh strudunga, þurh mannsylena & þurh hæþene unsida, þurh swicdomas & þurh searacræftas, þurh lahbrycas & þurh æswicas, þurh mægræsas & þurh manslyhtas, þurh hadbrycas & þurh æwbrycas, þurh siblegeru & þurh mistlice forligru."
[004400 (138)],"    And eac syndan wide, swa we ær cwædan, þurh aðbricas & þurh wedbrycas & þurh mistlice leasunga forloren & forlogen ma þonne scolde, & freolsbricas & fæstenbrycas wide geworhte oft & gelome."
[004500 (141)],"    And eac her syn on earde apostatan abroþene & cyrichatan hetole & leodhatan grimme ealles to manege, & oferhogan wide godcundra rihtlaga & cristenra þeawa, & hocorwyrde dysige æghwær on þeode oftost on þa þing þe Godes bodan beodaþ & swyþost on þa þing þe æfre to Godes lage gebyriað mid rihte."
[004600 (147)],"    And þy is nu geworden wide & side to ful yfelan gewunan, þæt menn swyþor scamað nu for goddædan þonne for misdædan; forþam to oft man mid hocere goddæda hyrweð & godfyrhte lehtreð ealles to swyþe, & swyþost man tæleð & mid olle gegreteð ealles to gelome þa þe riht lufiað & Godes ege habbað be ænigum dæle."
[004700 (152)],"    And þurh þæt þe man swa deð þæt man eal hyrweð þæt man scolde heregian & to forð laðet þæt man scolde lufian, þurh þæt man gebringeð ealles to manege on yfelan geþance & on undæde, swa þæt hy ne scamað na þeah hy syngian swyðe & wið God sylfne forwyrcan hy mid ealle, ac for idelan onscytan hy scamað þæt hy betan heora misdæda, swa swa bec tæcan, gelice þam dwæsan þe for heora prytan lewe nellað beorgan ær hy na ne magan, þeah hy eal willan."
[004800 (160)],"    Her syndan þurh synleawa, swa hit þincan mæg, sare gelewede to manege on earde."
[004900 (161)],    Her syndan mannslagan & mægslagan & mæsserbanan & mynsterhatan; & her syndan mansworan & morþorwyrhtan; & her syndan myltestran & bearnmyrðran & fule forlegene horingas manege; & her syndan wiccan & wælcyrian.
[005000 (165)],"    & her syndan ryperas & reaferas & woroldstruderas &, hrædest is to cweþenne, mana & misdæda ungerim ealra."
[005100 (166)],"    And þæs us ne scamað na, ac þæs us scamað swyþe þæt we bote aginnan swa swa bec tæcan, & þæt is gesyne on þysse earman forsyngodon þeode."
[005200 (169)],"    Eala, micel magan manege gyt heretoeacan eaþe beþencan þæs þe an man ne mehte on hrædinge asmeagan, hu earmlice hit gefaren is nu ealle hwile wide gynd þas þeode."
[005300 (172)],    And smeage huru georne gehwa hine sylfne & þæs na ne latige ealles to lange.
[005400 (174)],"    Ac la, on Godes naman utan don swa us neod is, beorgan us sylfum swa we geornost magan þe læs we ætgædere ealle forweorðan."
[005500 (176)],    An þeodwita wæs on Brytta tidum Gildas hatte.
[005600 (177)],    Se awrat be heora misdædum hu hy mid heora synnum swa oferlice swyþe God gegræmedan þæt he let æt nyhstan Engla here heora eard gewinnan & Brytta dugeþe fordon mid ealle.
[005700 (180)],"    And þæt wæs geworden þæs þe he sæde, þurh ricra reaflac & þurh gitsunge wohgestreona, ðurh leode unlaga & þurh wohdomas, ðurh biscopa asolcennesse & þurh lyðre yrhðe Godes bydela þe soþes geswugedan ealles to gelome & clumedan mid ceaflum þær hy scoldan clypian."
[005800 (184)],    Þurh fulne eac folces gælsan & þurh oferfylla & mænigfealde synna heora eard hy forworhtan & selfe hy forwurdan.
[005900 (186)],"    Ac utan don swa us þearf is, warnian us be swilcan; & soþ is þæt ic secge, wyrsan dæda we witan mid Englum þonne we mid Bryttan ahwar gehyrdan."
[006000 (189)],    And þy us is þearf micel þæt we us beþencan & wið God sylfne þingian georne.
[006100 (190)],"    And utan don swa us þearf is, gebugan to rihte & be suman dæle unriht forlætan & betan swyþe georne þæt we ær bræcan."
[006200 (192)],"    And utan God lufian & Godes lagum fylgean, & gelæstan swyþe georne þæt þæt we behetan þa we fulluht underfengan, oððon þa þe æt fulluhte ure forespecan wæran."
[006300 (195)],    And utan word & weorc rihtlice fadian & ure ingeþanc clænsian georne & að & wed wærlice healdan & sume getrywða habban us betweonan butan uncræftan.
[006400 (197)],"    And utan gelome understandan þone miclan dom þe we ealle to sculon, & beorgan us georne wið þone weallendan bryne hellewites, & geearnian us þa mærða & þa myrhða þe God hæfð gegearwod þam þe his willan on worolde gewyrcað."
[006500 (202)],"    God ure helpe, amen."
