id,text
"[('', '')]","Men ða leofestan, us is on ælcne sæl geornlice to smeagenne and to hycgenne, hu we þurh haligra boca tæcunge ures drihtnes willan mid godum dædum and mid halgum mægenum gefyllan magon and huru on ðisse halgan tide, þe eallum mannum to hreowsunge and to dædbote geset is."
"[('', '')]","Us is ðonne swiðe gedafenlic, þæt we gelomlice ure circan secan and ðær mid micelre eadmodnysse and stilnysse us to urum drihtne gebiddan and godes word gehyran."
"[('', '')]","And se ðe on oðrum ðingum abisgad sy oððe to ðam ungehænde, þæt he dæghwamlice his circan gesecan ne mæge, he huru ðinga on ðam sunnandagum and on oðrum freolsdagum þider cume to his uhtsange and to mæssan and to æfensange and na to nanum idelum geflite, ne to nanum woruldlicum spræcum, ac to ðam anum, þæt he his synna gode andette and hira forgifnysse bidde and ðære halgan þenunge mid micclum godes ege gehlyste."
"[('', '')]","And siððan mid ælmæsdædum gange him to his gereorde and mid micelre syfernysse and gemetfæstnysse his goda bruce and na mid nanre oferfylle, ne mid oferdrince, forði ðe Cristenum men nis nan ðing wyrse, ðonne druncenscipe."
"[('', '')]","Men ða leofestan, we willað eow warnian and us sylfe alysan mid gode and ælcne ðæra læran, ðe us hyrcnyan wile, þæt hi fram ðam unþeawe gecyrran and hi sylfe mid syfernysse healden."
"[('', '')]","Þonne is manna gehwilcum to witanne, þæt ælc ðæra manna, ðe ðæne deofollican unðeaw hæfð, þæt he wile on his gebeorscipe þurh his halsunge and ðurh his neadunge gedon, þæt oðre men nimað mare, ðonne hit gemet sy, sceolon agildan gescead gode ægðer ge be him silfum, ge be eallum ðam þe hi to ðam geneadiað."
"[('', '')]","Besceawigen nu ða druncengeornan, þæt hi synt micele mættran, ðonne nytenu, ðonne ða nytenu nellað nan ðing mare drincan, ðonne him ðearf bið, and se earma man wile drincan ðreo swa feala, ge feower swa feala, swa his nead wære."
"[('', '')]","And he eac on anum dæge mid ungesceade and mid micelre synne forspilð þreora daga oððe feowera andlifene, and þæt nære na to agitenne, ðeah seo andlifen forspilled wurde, gif ða men for gode ne forwurdon."
"[('', '')]","Us is to witanne, men ða leofestan, þæt gif ða druncengeornan men heora druncennyssa geswican nellað and micele dædbote don, ac þurhwuniað on ðam oferdrincum æt heora ende, hi næfre mid gode nane reste ne begytað on ðam toweardan life, ac hi buton ælcere tweonunge sceolon on ecnysse forwurðan, forðan hit ne mæg na beon leas, þæt Paulus se apostol cwæð:Neque ebriosi regnum Dei possidebunt; þæt is on urum geðeode, þæt næfre druncengeorne nagon godes rice."
"[('', '')]","Ðonne cwyð Sanctus Agustinus: Toforan eallum oðrum ðingum ic eow bidde and ðurh þæne ondrædendlican domes dæg is eow halsige, þæt, swa oft swa ge eow gemænelice gebeorscipas gegearwiað, ge ða fatu ðæs micclan gemetes, ðe þreo men oððe feower."
"[('', '')]","And eac hi hwilum beoð buton ælcum gemete, hwilum willes, hwilum geneadode gewuniað of to drincanne, of eowrum gebeorscipe awurpað eall swa attor, forðan ðe se ungesælige gewuna belaf of hæðenra manna biggenge."
"[('', '')]","And swa hwylc man swa ðis geðafað, oððe on his agenum gebeorscipe, oððe on oðres mannes, ne tweonige he na, þæt he ne offrað deofle, forðan ðe þurh ðisne drync beoð ægðær ge ða sawle ofslagene, ge ða lichaman gewanhalode."
"[('', '')]","He bytt eft on oðre stowe, þæt manna gehwylc besceawige mid him sylfum, hu hefig synn seo druncennys is and hu feala unðeawa heo on ðam men gebringð, and þæt nan man ne geðafige, þæt he ðære druncennysse oferswiðed wurde."
"[('', '')]","Ðonne ða druncengeornan, na þæt an, þæt hi on ðam toweardan life mid ecum tintregum tocwylmede synt, ac eac hy synt on ðisum andweardan life mid mænigfealdum untrumnyssum gewæhte."
"[('', '')]","And ðas ðing he sægð na þæt an læwædum mannum, ac eac gehadedum, forðan ðe hit is ðe wyrse, þe manega preostas, ðe synt þære micclan endebyrdnysse, þæt hi sceolon oðrum mannum ðære syfernysse god bodian, nabbað naðer ne ða sceame for mannum, ne ðæne ege for gode, þæt hi hit sylfe ærest ne don, and eac oðre swa feala, swa hi mæst mægon, oferdrenceað."
"[('', '')]","Ac witan ða men, þe ðyllice synt, gif hi nellað hi sylfe gebetan, þæt hi sceolon nede ðolian ece susle ge for him sylfum, ge for eallum ðam þe hi ðærto tyhtað."
"[('', '')]","And he cwyð eft: Eala, hu earm and hu bewependlic is þæra manna lif, þe ofer þæt riht, þe eallum mannum gemetlice geðenud bið, onginnað, swilce hi nicumene syn and swilce hi ealles dæges ær nahtes ne onbirigdon and þurh mistlice naman mare drincað, þonne him neodþearf sy."
"[('', '')]","Na þæt an ðurh libbendra manna naman, ac eac þurh engla and haligra manna, wenað, þæt hi him micelne wurðscipe mid ðam gegearwian, gif hi hio sylfe mid swiðlicre druncennysse oferlecgað, and nyton, þæt nane men ne doð halgum englum and halegum mannum swa hefigne teonan, swa ða ðe on heora naman hira agene sawle ðurh oferdrinc ofsleað."
"[('', '')]","Men ða leofestan, us is swiðe micel ðearf, þæt we eadmodlice hyrcnian ðysum eadigan lareowum and ðysum halgum bocum and us sylfe forhabban fram þisum unðeawe, forðan ðe þa ðe hira bebodu lustlice gehyran willað and getreowlice gefyllað, hi habbað ece mede mid gode and mid his halgum."
"[('', '')]","And ða ðe hit forhicgað and hit don nellað, hi habbað ece susle mid deofle and mid his englum."
"[('', '')]","Men ða leofestan, we mynegiað eac ælcne getreowfulne man, þæt he gelomlice lufige cumliðnysse and nanum cuman ne forbeode, þæt he ne mote on his huse gerestan, forðan ðe manega gode gelicodon þurh þæt, þæt hi cuman onfengon and him arwurðlice þenodon."
"[('', '')]","And ure drihten is to cweðenne, þonne he to ðam dome cymð:Hospes eram et suscepistis me; þæt is on urum geðeode: Ic wæs cuma and ge onfengon me."
"[('', '')]","Witon ðonne ða ðe cumliðnysse geornlice for godes lufan begað, þæt hi Crist sylfne on ðam cuman onfoð."
"[('', '')]","Ælcum geleaffullum men is eac swiðe to warnigenne wið manaða, forðan ðe hi synt swiðe forbodene ægðer ge on ðære ealdan æ, ge on ðam godspelle."
"[('', '')]","Manega men tellað to lytlum gylte, þæt hi oðre men mid manaðum beswicen, ac witun hi, þæt hi beoð eal swa miceles wites scyldige, swa ða manslagan and ða unrihthæmeras and ða oferdrinceras."
"[('', '')]","Eac is manna gehwilcum þearf, þæt he hine forhæbbe fram leasum cyðnyssum, forðam hit is swiðe hefig gylt and fram urum drihtne sylfum forboden, ða he wið Moysen spræc on ðære dune, þe man hæt Sinai, and ðus cwæð:Non falsum testimonium dices; þæt is: Ne sæge ðu na lease cyðnysse."
"[('', '')]","And Salomon cwæð, þæt leasa gewita ne sceolde beon ungewitnod, and swa hwilc man swa sægð leasunga on his nehstan, his leohtfet bið acwænced on ðam ytemestan dæge."
"[('', '')]","And se ðe þæt soð wat and hit for æniges woruldlices mannes ege forsugað, he gecigð godes yrre ofer hine."
"[('', '')]","Ægðer is ðonne scyldig wið god ge se ðe þæt soð bediglað, ge se ðe ða leasunga sægð, forðan ðe se ðe ða leasunga sægð, wile derian, and se ðe þæt soð wat, nele fremian."
"[('', '')]",On feower wisan bið rihtwisnys on dome forhwyrfed: for ege and for gytsunge and for hatunga and for lufe.
"[('', '')]","Ðonne bið seo rihtwisnys ðurh ege forhwyrfed, þonne se dema forhtað for æniges anwealdes þingum, þæt he na dear soð asecgan and riht gedeman."
"[('', '')]","Hio bið forhwyrfed for gytsunge, þonne þæs deman heorte bið mid sumere mede ablend and eac forðan þe he wile ðæne unscyldigan a woh behreafian."
"[('', '')]","Heo bið eac forhwyrfed for hatunge, ðonne se dema gewilnað, þæt he wile ðam unscyldigan for sumum oðrum þinge derigan."
"[('', '')]","Bið seo rihtwisnys þurh lufe forhwyrfed, þonne se dema bewereð his freond and his magas ongean riht and ða fremdan mid unrihte bereafað."
"[('', '')]",Mid þisum feower ðingum bið rihtwisnys oftust on dome forhwyrfed and unscyldige men gederede.
"[('', '')]","And miccle swiður synt to bemænenne þa ðe þa earman ofðricceað mid unrihte, þonne þa ðe þæne teonan þoliað, forðan ðe þa ðe þæne teonan þoliað, geendiað hredlice þa hwilwendlican yrmðe, ac ða þe hi mid unrihte bereafiað, beoð betæhte ecum ligeum."
"[('', '')]","Witun ðonne þa ðe ðyllicne gylt þurhteoð, þæt hi synt mid þære ilcan dædbote to clænsigenne, þe ða manslagan and þa unrihthæmeras and ða oferdrinceras and þa manswaran."
"[('', '')]",Þæt is þæt hi sceolon seofon gear mid micelre angsumnysse hreowsian oððe hi man sceal ut of godes circan anydan and fram ealra getrywfulra manna gemanan awurpan.
"[('', '')]","Be ðisum þinge cwæð se hælend on ðam godspelle:Quid prodest homini, si universum mundum lucretur, animæ vero suæ detrimentum patiatur; þæt is on urum geðeode: Hwæt fremað þam men, þeah ðe he ealne middaneard gestryne, and his sawul þolige ece forwyrd?"
"[('', '')]","Witodlice þa men, þe ðyllice gyltas doð, þeah hi fram oðrum mannum syn geðuhte arfæste, hi synt him sylfum swiðe wælhreowe, þonne hi nellað heora earman sawle gehelpan, þe sceal on ðam ungeændudan witum ealle þas unrihtan dæda þolian."
"[('', '')]","Men, us is swiðe þearle to efstanne, þæt we ure lif and ure þeawas gebeterian and þæt we bewepan, þæt we ær to yfele gedydon, and ofer þis ðære syngunge geswican, forðan ðe god ne besceawað na, hwilce we ær wæron, ac he besceawað, hwilce we beon, þonne we dælan sceolon sawle and lichaman."
"[('', '')]","Þæt is to witanne, þæt god ne secð na þæs godan weorces angin, ac he secð þæne ænde, forðan ðe ælc man sceal beon demed be ðam geearnungum, þe he hæfð, þonne he of ðisum life hwyrfan sceal."
"[('', '')]","Sume men onginnað god to donne, ac hi hit endiað yfele, swa Iudas dyde."
"[('', '')]",He wæs ærest apostol and syððan he sealde urne drihten to cwale and on ænde hine sylfne on grine aheng.
"[('', '')]","And sume men onginnað yfel to donne, ac hi hit geendiað wel, swa Paulus dyde."
"[('', '')]",He wæs ærest godes circena ehtere and syððan he wæs bodigend and acoren lareow.
"[('', '')]","Þæt is ðæs godan weorces mægen, þæt man þæron ðurhwunige æt his ende, swa ure drihten on ðam godspelle cwyð:Qui perseveraverit usque in finem, hic salvus erit; He cwæð, þæt se beo hal on ðam toweardan life, þe her ðurhwunað on godum dædum."
"[('', '')]","Gif we god beginnað and we on ðam þurhwuniað æt urum ende, þonne licað gode ure drohtnung."
"[('', '')]","Efste þonne ælc man, þæt he anrædlice gefulfremige þa god, þe he beginne, þæt he þurh þæt geearnige, þæt he onfo þære ecan mede on heofonan rice."
"[('', '')]","Þa us gegearwige se drihten, þe mid fæder and mid sunu and mid þam halgum gaste leofað and rixað on ecnysse a buton ende."
"[('', '')]",Amen.
