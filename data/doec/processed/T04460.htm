id,text
"[('', '')]",DOMINICA V IN QUADRAGESIMA.
"[('', '')]","Her segþ hu se æþela lareow wæs sprecende; he cwæþ, Men þa leofestan, ærest us gedafenaþ þæt we gehyron þa word haligra gewreota, & syþan æfter þon ful medomne wæstm agifan & agildan."
"[('', '')]","Hu nyt bið þæm men þeh he geornlice gehyre þa word þæs halgan godspelles, gif he þa nel on his heortan habban & healdan, gif þeh se wyrtruma þære halgan gesegene of his heortan biþ alocen & onweg anumen?"
"[('', '')]","Hu mæg he gastlicne wæstm þonne habban & healdan, gif he ne wile hine him to Gode gelyfan, & mid inneweardre heortan gemunan & geþencan hu Dauid se sealmsceop ongan smeagan & þencan, hwylce þæs godan mannes weorc & his dæda wæron."
"[('', '')]","& he forþon þus cwæþ: Se mon se þa soþfæstnesse mid his muþe sprecþ, & hie on his heortan georne geþencþ, gelæsteþ, & he afylleþ þa inwitfullan word of his tungan, þæt beoþ þa men þa þe Godes rices geleafan habbað & healdaþ; forþon hi noldan heora nehstan beswican þurh þa facenfullan word."
"[('', '')]","Maniges mannes wise bið þæt he wile symle to his nehstan sprecan þa word þe he wenþ þæt him leofoste syn to gehyrenne, & þonne hwæþere þencþ hu he hine eþelicost beswican mæge þurh þa swetnesse þara worda."
"[('', '')]","Deofles wise bið þæt he wile symle þone unwaran man beswican þurh þa swetnesse þara synna, & eft he wile hit him mid grimnesse & mid yfele eall forgyldan."
"[('', '')]","Manige men beoþ þe þa word þære halgan gesægene lustlice gehyraþ, & þeah hrædlice hie forgytaþ þæt hie hwene ær ymbhygdigum earum & ingeþancum gehyrdon reccean & secggan."
"[('', '')]","Forþon hie gastlicne wæstm ne beraþ, ne mid him nabbað; forþon þe þæt halige sæd on him gedwan & gewat, þæt him ær of þæs lareowes muþe wæs bodad & sægd; forþon seo gehyrnes & seo geornnes ne bið nyt on þæm ungelyfdum mannum, & on þæm gymeleasum; swa Dauid se sealmsceop cweþende wæs."
"[('', '')]","Manige men beoð þe beforan oþrum mannum hwæt hugu god begangaþ, & raþe hie hit anforlætaþ; forþon þe Crist sylfa cwæþ þæt he nelle gehyran þæs gimeleasan, & þæs forgytenan mannes gebedrædene."
"[('', '')]","Ne þæt to nahte nyt ne biþ þæt man godne mete ete oþþe þæt betste win on gebeorscipe drince, gif þæt gelimpeþ þæt he hit eft spiwende anforlæteþ, þæt he ær to blisse nam & to lichoman nyttnesse."
"[('', '')]","Swa we þonne þa gastlican lare unwærlice ne sceolan anforlætan, þe ure saul big leofaþ & feded bið; swa se lichoma buton mete & drence leofian ne mæg, swa þonne seo saul, gif heo ne bið mid Godes worde feded gastlice hungre & þurste heo bið cwelmed."
"[('', '')]",Forþon myccle swiðor we sceolan þencan be þæm gastlicum þingum þonne be þæm lichomlicum.
"[('', '')]","Se lichoma on þisse worlde þingum gewiteþ, swa þonne seo saul mid gastlicum þingum on ecnesse leofaþ; seo eft onfehþ hire lichoman on þæm ytmestan dæge, & mid þæm sceal beon riht agyldende for ealles þæs lichoman dædum."
"[('', '')]","Manige men beoð heardre heortan þe þa godcundan lare gehyraþ, & him mon þa oft bodaþ & <sægþ>, & hi hi þonne agimeleasiað; þa þonne eft nænige lade gedon ne magon on þon bifigendan domes dæge, ah sceolon þonne mid deoflum in ece wite gefeallan."
"[('', '')]","Forþon began we ure mod from þære lufan þisse worlde synlustum & gitsungum, þe læs us þisse worlde lufu aþeode from þære lufe þæs ecan lifes, & þæs ecan leohtes þe God mid his halgum on heofenum on wunaþ, & mid eallum þæm saulum þe her on worlde mid rihte to Gode gecyrraþ, & heora synna mid hluttre mode geondettaþ, & wiþ Gode gebetaþ."
"[('', '')]","Hwæt we witon þæt ælc wlite & ælc fægernes to ende efsteþ & onetteþ þisse weorlde lifes; forþon se lichoma ealdaþ & his fægernes gewiteþ & on dust bið eft gecyrred, swa þonne se wlite & seo fægernes þære saule þe on ecnesse wunaþ on heofena rices gefean, & þær mid Criste blisseþ & scineþ."
"[('', '')]","Forþon, men þa leofestan, ic eow bidde & halsige þæt anra manna <gehwylc> sceawige hine sylfne on his heortan, swigende mode, hwylc se deadlica lichama biþ, þonne seo saul of bið, & seo fægernes þe he her on worlde lufade, swylc þes blowenda wudu & þas blowendan wyrta."
"[('', '')]","We witon þæt Crist sylfa cwæþ þurh his sylfes muþ, þonne ge geseoþ growende & blowende ealle eorþan wæstmas, & þa swetan stencas gestincað þara wuduwyrta, þa sona eft adrugiaþ & forþ gewitaþ for þæs sumores hæton."
"[('', '')]","Swa þonne gelice bið þære menniscan gecynde þæs lichoman, þonne se geogoþhad ærest bloweþ & fægerost bið, he þonne raþe se wlite eft gewiteþ & to ylde gecyrreþ, & he þonne siþþon mid sare geswenced bið, mid mislicum ecum & tyddernessum."
"[('', '')]","& eal se lichoma geunlustaþ þa geogoðlustas to fremmenne þa þe he ær hatheortlice lufode, & him swete wæron to aræfnenne."
"[('', '')]","Hie him þonne eft swiþe bitere þencaþ, æfter þon þe se deað him tocymeþ Godes dom to abeodenne."
"[('', '')]","Se lichoma þonne on þone heardestan stenc & on þone fulostan bið gecyrred, & his eagan þonne beoþ betynde, & his muþ & his næsþyrlo beoþ belocene, & he þonne se deada byð uneaþe ælcon men on neaweste to hæbbenne."
"[('', '')]","Hwær bið la þonne se idla lust, & seo swetnes þæs hæmedþinges þe he ær hatheortlice lufode?"
"[('', '')]","Hwær beoþ þonne þa symbelnessa, & þa idelnessa, & þa ungemetlican hleahtras, & se leasa gylp, & ealle þa idlan word þe he ær unrihtlice ut forlet?"
"[('', '')]","Ealle þa gewitaþ swa swa wolcn, & swa swa wæteres stream, & ofer þæt nahwær eft ne æteowaþ."
"[('', '')]","Þyllic bið se ende þæs lichoman fægernesse, þe nu dysige men & unwise swiþe lufiaþ."
"[('', '')]","Forþon hi ne besceawiaþ no hu late hi on þysne middangeard acennede wurdon, & hu raþe hi him eft of gewitan sceolan, & on hwylcum sare hi acennede fram medder wærun, & on hwylcum geswince hie eft lifiaþ, & hu þes middangeard daga gehwylce fealleþ & to ende efsteþ."
"[('', '')]",Hwæt is þæt lif elles þysses middangeardes buton lytelu ylding þæs deaþes?
"[('', '')]","Ealswylce seo lange mettrumnes biþ þæs seocan mannes, þonne hine god forlætan nele eþelice lifian, ne he þeah swyltan ne mote, & swa þeah hwæþere oþ þone deaþ he hine tintregaþ, swylc is þæt lif þysses middangeardes."
"[('', '')]","Swyþe soþlice we magon geþencan þæt hit biþ deaþes ylding, swiþor þonne lifes."
"[('', '')]",Hwylc man is þæt mæge ariman ealle þa sar & þa brocu þe se man to gesceapen is?
"[('', '')]","On synne he bið geeacnod, & on his modor sare he bið acenned, on hungre, & on þurste, & on cyle he bið afeded, on gewinne & on swate he leofaþ, on wope & on unrotnesse & on sare his lichoma sceal her wunian."
"[('', '')]",& þonne se synnfulla on þæm helle fyre cwicsusle his lif geendaþ.
"[('', '')]","Wa biþ þonne þæm mannum þe ne ongytaþ þisse worlde yrmþa, þe hie to gesceapene beoþ, & hie nellaþ gemunan þone dæg heora forþfore, ne þone bifgendan domes dæg, ne hie ne gelyfaþ on þæt ece wuldor þæs heofenlican rices."
"[('', '')]","Ne hie ne ongytaþ þæt hi on fruman to Godes hiwunga gesceapene wæron, & eac to þon ecan life, næs na to þon ecan deaþe."
"[('', '')]",& hie ne besceawiaþ þætte a seo duru þæs heofonlican rices biþ ontyned þæm rihtgelyfendum monnum & þæm riht dondum; & eac swa heo biþ belocen þæm synnfullum mannum & þæm unrihtwyrcendum.
"[('', '')]","& hie na ne besceawiaþ þæt se gifra helle bið a open deoflum & þæm mannum þe nu be his larum lifiaþ, þæt beoð, myrþran, & manswaran, & þa þe wohhæmed nu begangaþ mid oþerra ceorla wifum, & mid þæm mannum þe beoþ Criste to brydum gehalgode, seoþþan hi mon mid þæm halgan wrigelse bewrihþ."
"[('', '')]","Sægd is þæt se ilca wiþerwearda þe him ær þa synna lærde, þæt se hi mote eft mid mycclum witum witnian, buton hie hit ær gebeton willon; þonne cwæþ se æþela lareow þæt hi mihton mid fæstenum, & mid gebedum, & mid teara gytum, ealne deofles willan oforswiþan."
"[('', '')]","On helle beoþ þeofas, & flyteras, & gitseras þe on mannum heora æhta on woh nimaþ, & þa oformodan men, & þa scinlæcan þa þe galdorcræftas & gedwolan begangaþ, & mid þæm unwære men beswicaþ & adwellaþ, & hi aweniaþ from Godes gemynde mid heora scinlacum, & gedwolcræftum; þær beoþ eac yfele gerefan þa þe nu on woh demaþ, & rihte domas soþfæstra manna onwendaþ, þa þe ær rihtlice gesette wæron."
"[('', '')]","Be þæm demum Crist sylf wæs sprecende; he cwæþ, Deme ge nu, swa swa ge willon þæt eow sy eft gedemed on þon ytmæstan dæge þisse worlde."
"[('', '')]","Cuþlice se yfela dema onfehþ medmycclum feo, & onwendeþ þone rihtan dom for þæs feos lufon."
"[('', '')]","Sægd is þonne þæt he onfo þære ecan genyþerunga mid deoflum; forþon þe he ær on þissum middangearde his willan worhte, & þonne sceal on ecum witum wunan a buton ende."
"[('', '')]","Þær he hæfþ weallendene leg, & hwilum cyle þone grimmestan, eal sar & sace, hungor & þurst, wop & hream, & weana ma þonne æniges mannes gemet sy þæt hie ariman mæge."
"[('', '')]","Ne þearf he þær næfre leohtes wenan, ne þæs freondes þe hine æfre of þæs grimman deofles gewealdum alesan mæge; for þæm gewinne þe he ær wiþ God wan & godes boca lare gelyfan nolde."
"[('', '')]","Forþon, men þa leofestan, us is mycel þearf to witenne þæt Iudas nu is cwylmed mid deoflum on þæm ecum witum; forþon þe he Crist bebohte for feos lufon; swa þonne nu mid him byrnan sceolan þa þe heora sylfra saula forhycggaþ for feos lufan, & unrihtgestreon lufiaþ."
"[('', '')]","Hi habbaþ demena naman, & sceaþena dæda; forþon hi beoþ betuh him sylfum slitende wulfas, þonne hie for feos lufan earmne fordemaþ buton scylde."
"[('', '')]","Him wæs mid rihte beboden þæt hi sceoldan symle þæm unriht dondum mid grimnesse steran, þeofum, & manswarum, & unrihthæmendum, & þæm mannum þe gedwolcræftas begangaþ, & þæs geswican nellaþ; þam mannum sceolan þa deman grimlice styran."
"[('', '')]","Nis þæt no be eallum demum gelice to secggenne; forþon þe sume myccle swiþor rihtaþ Godes folc þonne hie reafian earme & unscyldige, & hie demaþ heora domas mid Godes ege, & mid his haligra, swiþor myccle þonne for feos lufan; & hie gescyldaþ þa unscyldigan, & þa scyldigan þearlwislice demaþ."
"[('', '')]",Þa deman beoþ swiþor to herigenne þonne to leanne; forþon hi willaþ styran þæm ungelyfedum mannum þa þe nu unwærlice & gemeleaslice Gode hyraþ.
"[('', '')]","Þa deman beoþ on Godes fultome æghwær, ge þæt hie him selfum heora synna bebeorgaþ, ge eac oþre syngiende rihtaþ."
"[('', '')]","Forþon on domes dæg hi beoþ from Gode þysne cwide geherende þe he cwiþ: þu goda þeow, & þu getreowfulla, ga þu nu on þone ecan gefean þæs heofonlican þrymmes, þe þu ær on worlde mid geleafan to me & to minum halgum, mid rihtum ondgite geearnodest."
"[('', '')]","Þonne sceal ure anra gehwylc beran his dæda beforan Cristes heahsettle, & ealra his haligra, & þonne we sceolan riht agyldan for ealles ures lifes dædum þe we æfre ær geworhtan on þisse worlde; forþon us syndon nu to bebeorhgenne þa myccllan synna, þæt we þe eþelicor þa medmycclan gebetan magon."
"[('', '')]",Manige men wenaþ þæt morþor sy seo mæste synne.
"[('', '')]","Ac us is to witenne þæt þreora cynna syndon morþras, þæt is þonne þæt ærest, þæt man to oþrum læþþe hæbbe, & hine hatige, & tæle behindan him sylfum; forþon seo synn biþ swiþe mycel þæt man oþerne hatige & tæle; sægd is þæt hit sy wyrtruma ealra oþerra synna."
"[('', '')]","Swiþe seldon ænig man wile beon andetta þæt he æfestig sy, oþþe tælend."
"[('', '')]","Se mon se þe oþerne acwelþ, & instæpes hine sylfne ongyteþ, þæt he mycel man & myccle synne gedon hæbbe, monige men þonne oft to dædbote & to andetnesse gecyrraþ, & him forgifenesse æt urum Drihtne abiddaþ; forþon nis nan tweo þæt he forgifnesse syllan nelle þam þe hie geearnian willaþ."
"[('', '')]","Witodlice þa æfstigan men, & þa tælendan, þeh hi syn þæs morþres scyldige, hi hit him to nanre synne ne gelyfaþ."
"[('', '')]","Þa æfstigan, þeah hi syn deaþes scyldige, hie heora scylda ne ongytaþ; forþon þe hie næfre forgifenesse æt Gode ne biddaþ."
"[('', '')]","Þeo deaþberende uncyst us is eallum to onscunienne, þe læs hi us besencean on hellegrund."
"[('', '')]","Cuþlice þæt wuldor þysses middangeardes is sceort & gewitende; Drihtnes wuldor þonne, & his rice þurhwunaþ on ecnesse."
"[('', '')]","Þær is þæt ece leoht buton þeostrum, þær is geogoþ buton ylde, þær is þæt æþele lif buton geendunge, þær is gefea buton unrotnesse."
"[('', '')]","Ne biþ þær hungor, ne þurst, ne wind, ne gewenn, ne wætres sweg, ne þær ne bið leofra gedal, ne laþra gesamnung."
"[('', '')]","Ac þær biþ seo ece ræste, & haligra symbelnes þær þurhwunaþ."
"[('', '')]",Þær is þæt unasecggenlice rice þe God syleþ eallum ðæm þe hine lufian willaþ.
"[('', '')]","Lufian we hine þonne mid eallre ure heortan megolnesse, þonne lufaþ he us on heofenum mid eallum his halgum."
"[('', '')]","A to widan feore sy urum Drihtne lof, & wuldor, & weorþmynd, a buton ende, on ecnesse; Amen."
