id,text
"[('', '')]","SANCTE ANDREAE Her segð þæt æfter þam þe Drihten Hælend Crist to heofonum astah þæt þa <apostolas> wæron ætsomne, and hie sendon hlot him betweonum, hwider hyra gehwylc faran scolde to læranne."
"[('', '')]",Segþ þæt se eadiga Matheus gehleat to Marmadonia þære ceastre.
"[('', '')]","Segð þonne þæt þa men þe on þære ceastre wæron þæt <hie> hlaf ne æton ne wæter ne drvncon, ac æton manna lichaman and heora blod druncon."
"[('', '')]","And æghwylc man þe on þære ceastre com ælþeodisc, segð þæt hie hine sona genamon and his eagan ut <astungan>, and hie him sealdon attor drincan þæt mid myclen lybcræfte wæs geblanden: and mid þy þe hie þone drenc druncon, hraþe heora heorta wæs tolesed and heora mod onwended."
"[('', '')]","Se eadiga Matheus þa in eode on þa ceastre, and hraðe hie hine genamon and his eagan ut astungan."
"[('', '')]",And hie him sealdon attor drinccan and hine sendon on carcerne.
"[('', '')]","And hie hine heton þæt attor etan and he hit etan nolde, forþon þe his heorte næs tolesed ne his mod onwended."
"[('', '')]","Ac he wæs simle to Drihtne biddende mid myclum wope and cwæþ to him: Min Drihten Hælend Crist,for þon we ealle forleton ure cneorisse and wæron þe fylgende and þu eart ure ealra fultum, þa þe on þe gelyfað, beheald nu and geseoh hu þas men þinum þeowe doð."
"[('', '')]","And ic þe bidde, Drihten, þæt þu me forgife minra eagna leoht þæt ic geseo þa þe me onginnað don on þisse ceastre þa weorstan tintrego; and ne forlæt me, min Drihten <Hælende> Crist, ne me ne sele on þone bitterestan deaþ."
"[('', '')]","Mid þy þe he þis gebed se eadiga Matheus gecweden hæfde, mycel leoht and beorht onleohte þæt carcern and Drihtnes stefn wæs on þæm leohte cweþende: Matheus min se leofa, beheald on me."
"[('', '')]","Matheus þa lociende, he geseah Drihten Crist, and eft Drihtnes stefn wæs cweþende: Matheus, wes þu gestrangod and ne ne ondræd þu þe, for þon ne forlæte ic þe æfre, ac ic þe gefreolsige of ealra frecennesse, and nalæs þæt an, ac simle ealle þine breþere and ealle þa þe on me gelyfað on eallum tidum oþ ecnesse."
"[('', '')]","Ac onbid herXXVIInihta, and æfter þan ic sende to þe Andreas þinne broþor and he þe ut alædeþ of þissum carcerne and ealle þa þe mid þe syndon."
"[('', '')]","Mid þy þe þis gecweden wæs, Drihten him eft to cwæþ; Sib si mid þe."
"[('', '')]",Matheus þa þurhwuniende mid gebedum and Drihtnes lof singende on þam carcerne.
"[('', '')]",And þa unrihtan men in eodon in þæt carcern þæt hie þa men ut lædan woldon and him to mete don.
"[('', '')]","Se eadiga Matheus þa betynde his eagan þy læs þa cwelleras gesawan þæt his eagan geopenede wæron, and he cwædon him betwynum:IIIdagas nu to lafe syndon þæt we hine willað acwellan and us to mete gedon."
"[('', '')]","Se eadiga Matheus, se gefeldeXXdaga ða Drihten <Hælende> Crist cwæþ to Andreae his apostol [[../images/etail.gif]], mid þi þe he wæs in Achaia þam lande and þær lærde his discipuli."
"[('', '')]","He cwæþ: Gang on Marmadonia ceastre and alæd þanon Matheus, for þoniiidagas to lafe syndon þæt hie hine willað acwellan and him to mete gedon."
"[('', '')]","Se haliga Andreas him andswarode and he cwæþ: Min Drihten <Hælende> Crist, hu mæg ic hit on þrim dagum gefaran?"
"[('', '')]","Ac ma wen is þæt þu onsende þinne engel, se hit mæg hrædlicor gefaran, for þon, min Drihten, þu wast þæt ic eam flæsclic man, and ic hit ne mæg hrædlice gefaran for þon se siðfæt is þider to lang and ic þone weg ne can."
"[('', '')]","Drihten him to cwæþ: Andreas, geher me, for þon þe ic þe geworhte and ic þinne sið gestaþelode and getrymede."
"[('', '')]","Gang nu to þæs sæs waroðe mid þinum discipulum, and þu þær gemetest scip on þam waroðe: astig on þæt mid þinum discipulum."
"[('', '')]",Se haliga Andreas þa aras on mergen and he eode to þære sæ mid his discipulum and he geseah scip on þam waroðe andiiiweras on þam sittende.
"[('', '')]","And he wæs gefeonde mid micle gefean and him to cwæþ: Broðor, hwider willað ge faran mid þis medmiclum scipe?"
"[('', '')]","Drihten Hælend wæs on þam scipe swa <se> steorreðra, and his twegen englas mid him, þa wæron gehwyrfede on manna onsyne."
"[('', '')]",Drihten Crist him to cwæþ: On Marmadonia ceastre.
"[('', '')]","Se haliga Andreas him andswarode and he cwæþ: Broþor, onfoh us mid eow on þæt scip and gelædað us on þa ceastre."
"[('', '')]",Drihten him to cwæþ: Ealle men fleoð of þære ceastre.
"[('', '')]",To hwæm willað ge þider feran?
"[('', '')]",Se haliga Andreas him andswarode.
"[('', '')]",He cwæþ: Nedmycel ærende we þider habbað and us is þearf þæt we hit gefyllon.
"[('', '')]","Drihten Hælend him to cwæþ, Astigað on þis scip to us and sellað us eowerne færsceat."
"[('', '')]","Se haliga Andreas him andswarode: Gehyrað ge, broþor, nabbað we færsceat."
"[('', '')]","Ac we syndon discipuli Drihtnes Hælendes Cristes, þa he geceas, and þis bebod he us sealde and he cwæþ: þonne ge faren godspel to lærenne, þonne nabbe ge mid eow hlaf ne feoh ne twifeald hrægl."
"[('', '')]","Gif þu þonne wille mildheortnesse us don, saga us þæt hrætlice; gif þu þonne nelle, gecyð us þone weg."
"[('', '')]","Drihten Hælend him to cwæþ: Gif þis gebod eow wære geseald fram eowrum Drihtene, astigað hider mid gefean on min scip."
"[('', '')]",Se halga Andreas astah on þæt scip and he gesæt beforan þam steorreþran þæt wæs Drihten Hælend Crist.
"[('', '')]",Drihten Hælend him to cwæþ: Ic geseo for þon þe þas broðor synt geswencede of þisse sæwe hreohnesse.
"[('', '')]","Acsa hie hwæþer hi woldon to lande astigan and þin þær onbidan oþ þæt þu gefylle þine þenunge, to þære þu eart sended; and þu eft hwyrfest to him."
"[('', '')]","Se halga Andreas him to cwæþ: Mine bearn, wille ge to lande faran and min þær onbidan?"
"[('', '')]","His discipuli him andswarodon and hie cwædon: Gif we gewitað fram þe, þonne beo we fram eallum þam godum þe þu us gearwodest."
"[('', '')]",Ac we beoð mid þe swa hwær swa þu færest.
"[('', '')]","Drihten Hælend him to cwæþ, to þam halgan Andrea: Gif þu sy soðlice his discipul se is cweden Crist, spec to þinum discipulum be þam mægenum þe þin læreow dyde, þæt sie gebletsod hiere heorte and hie ofergieton þisse sæwe ege."
"[('', '')]","Se haliga Andreas cwæþ to his discipulum: Sumre tide, mid þi þe we wæron mid urum Drihtne, we astigon mid him on scip."
"[('', '')]",He ætywde us swa he slæpende wære to costianne and dyde swiþe hreoge þa sæ: fram þam winde wæs geworden swa þæt þa selfan yþa wæron ahafene ofer þæt scip.
"[('', '')]","We us þa swiðe andrædon and cigdon to him, Drihtne Hælendum Criste, and he þa aras and bebead þam winde þæt he gestilde, and wæs geworden mycel smyltnes on þære sæ; hie ondredon, ealle þa þe his weorc gesawon."
"[('', '')]","Nu þonne, mine bearn, ne ondrædaþ ge eow, for þon þe ure God us ne forlæteð."
"[('', '')]","And þus cweþende se halga Andreas, he sette his heafod ofer ænne his discipul and slep."
"[('', '')]",Drihten Hælend þa wiste for þon þe se halga Andreas þa slep.
"[('', '')]","He cwæþ to his englum: Genimað Andreas and his discipuli and asettað hie beforan Marmadonia ceastre, and mid þi þe ge hie þær asetton, hrowað eft to me."
"[('', '')]","And þa englas dydon swa heom beboden wæs, and he astah on heofonas."
"[('', '')]","Þa se mergen geworden wæs, þa se haliga Andreas licgende wæs beforan Marmadonia ceastre and his discipulos þær slæpende wæron mid him."
"[('', '')]","And he hie aweahte and cwæþ: Arisað, mine bearn, and ongitað Godes mildheortnesse sio is nu mid us geworden; we witon þæt ure Drihten mid us wæs on þam scipe and we hine ne ongeaton."
"[('', '')]",He hine geeadmedde swa steorreþra and he hine æteowde swa man us to costienne.
"[('', '')]","Se halga Andreas þa locode to heofonum and he cwæþ: Min Drihten Hælend Crist, ic wat þæt þu ne eart feor fram þinum þeowum."
"[('', '')]",And ic þe beheold on þam scype and ic wæs to þe sprecende swa to men.
"[('', '')]","Nu þonne, Drihten, ic þe bidde þæt þu me þe onywe on þisse stowe."
"[('', '')]","Þa þis gecweden wæs, þa Drihten him ætywde his onsyne on fægeres cildes hiwe and him to cwæþ: Andreas, geseoh mid þinum discipulum."
"[('', '')]","Se halga Andreas þa hine gebæd and cwæþ: Forgif me, min Drihten, þæt ic to þe sprecende wæs swa to men."
"[('', '')]","And wen is þæt ic gefirnode, for þon ic þe ne ongeat."
"[('', '')]","Drihten him þa to cwæþ: Andreas, nænigwuht þu gefirnodest, ac for þon ic swa dyde, for þon þu swa cwæde þæt þu hit ne meahtes oniiidagum þider geferan."
"[('', '')]","For þon ic þe swa æteowe, for þon ic eom mihtig swa eall to done and anra gehwilcum to æteowenne swa swa me licað."
"[('', '')]","Nu þonne aris, and ga on þa ceastre to Matheum þinum breþer, and læt þonne hine of þære ceastre and ealle þa þe mid him syndon."
"[('', '')]","Ana ic þe gecyþe, Andreas, for þon þe manega tintrega hie þe on bringað, and þinne lichaman geond þisse ceastre lonan hi tostencaþ swa þæt þin blod flowð ofer eorðan swa wæter."
"[('', '')]","To deaþe <hie> þe willaþ <gelædan>, ac hi ne magon; <ac> <manega> <earfoðnessa> <hie> <þe> <magon> on gebringan."
"[('', '')]","Ac þonne hwæþere arefna þu þa ealle, Andreas, and ne do þu æfter heora ungeleafulnesse."
"[('', '')]","Gemune hu manega earfoðnesse fram Iudeum ic wæs þrowiende, þa hie me swungon and hie me spætton on mine onsyne; ac eall ic hit aræfnede þæt ic eow æteowe hwylce gemete ge sculon aræfnan."
"[('', '')]","Gehiere me, Andreas, and aræfna þas tintrego, for þon manige synt on þisse ceastre þa sculon geleofan on minne naman."
"[('', '')]","Mid þi he þis cwæð, Drihten Hælend Crist, he astah on heofonas."
"[('', '')]","Se haliga Andreas þa in eode on þa ceastre mid his discipulum, and nænig man hine ne mihte geseon."
"[('', '')]","Mid þi þe hie comon to þæs carcernes duru, hie þær gemetton seofon hyrdas standan."
"[('', '')]",Se haliga Andreas þa gebæd on his heortan and raðe hio wæron deade.
"[('', '')]","Se halga Andreas þa eode to þæs carcernes duru and he worhte Cristes rodetacen, and raþe þa dura wæron ontynede."
"[('', '')]",And he in eode on þæt carcern mid his discipulum and he geseah þone eadigan Matheus ænne sitton singende.
"[('', '')]",Se eadiga Matheus þa and se haliga Andreas hie wæron cyssende him betweonon.
"[('', '')]","Se halga Andreas him to cwæþ: Hwæt is þæt, broþor."
"[('', '')]",Hu eart þu her gemet?
"[('', '')]",Nu þry dagas to hlafe syndon þæt hie þe willaþ acwellan and him to mete gedon.
"[('', '')]","Se halga Matheus him andswarode and he cwæþ: Broþor Andreas, ac ne gehyrdest þu Drihten cweþende for þon þe ic eow sende swa swa sceapon middum wulfum?"
"[('', '')]","Þanon wæs geworden, mid þy þe hie me sendon on þis carcern, ic bæd urne Drihten þæt he hine æteowde, and hraþe he me hine æteowde and he me to cwæþ: Onbid herXXVIIdaga and æfter þon ic sende to þe Andreas þinne broðor, and he þe ut alæt of þissum carcern and ealle þa mid þe syndon."
"[('', '')]","Swa me Drihten to cwæþ, ic gesie."
"[('', '')]","Broðor, hwæt sculon we nu don?"
"[('', '')]",Se halga Andreas þa and se halga Matheus gebædon to Drihtne.
"[('', '')]","And æfter þon gebede se haliga Andreas sette his hand ofer þara wera eagan þa þær on lande wæron, and gesihþe hie onfengon."
"[('', '')]","And eft he sette his hand ofer hiora heortan, and heora <andgiet> him eft to hwirfde."
"[('', '')]",Se haliga Andreas him to cwæþ: Gangað on þas niþeran dælas þisse ceastre and ge þær gemetað mycel fictreow: sittað under him and etað of his wæstmum oð þæt ic eow to cyme.
"[('', '')]","Hi cwædon to þam halgan Andrea: Cum nu mid us, for þon þe þu eart ure wealdend, þy læs wen is þæt hi us eft genimon and on þa wyrstan tintregu hie us on gebringan."
"[('', '')]","Se haliga Andreas him to cwæþ: Farað þider, for þon þe eow nænig wiht ne derað ne ne swenceþ."
"[('', '')]","And hraðe hie þa ealle ferdon, swa him se halga Andreas bebead."
"[('', '')]","And þær wæron on þæm carcerne twa hund and eahta and feowertig wera and nigon and feowertig wifa, ða se haliga Andreas þanon onsende."
"[('', '')]",And þone eadigan Matheum he gedyde gangan to þam eastdæle mid his discipulum.
"[('', '')]","And se haliga <Andreas> <and> asetton on þa dune þær se eadiga Petrus se apostol wæs, and he þær wunode mid him."
"[('', '')]",Se haliga Andreas þa ut eode of þæm carcerne and he ongan gangan ut þurh midde þa ceastre.
"[('', '')]","And he com to sumre stowe and he þær geseah swer standan, and ofer þone swer ærne onlicnesse."
"[('', '')]",And he gesæt be þam swere anbidende hwæt him gelimpan scolde.
"[('', '')]","Ða unrihte men þa eodon þæt hie þa men ut <gelædan> <woldon> and <him> to mete gedon, and hie gemetton þæs carcernes duru opene and þa seofon hyrdas deade licgan."
"[('', '')]","Mid þy þe hie þæt gesawon, hie eft hwirfdon to hiora ealdormannum and hie cwædon: þin carcern open we gemetton, and in gangende nænige we þær gemetton."
"[('', '')]",Mid þi þe hie gehyrdon þara sacerda ealdormen and hie cwædon him betweonon Hwæt wile þis wesan?
"[('', '')]",Wen is þæt hwilc wundor in eode on þæt carcern and þa hyrdas acwælde and somnunga <alysde> <þa> <þe> þær betynede wæron.
"[('', '')]","Æfter þiossum him æteowde deofol on cnihtes onlicnysse and him to cwæþ: Gehyrað me, and secað her sumne ælþeodigne man þæs nama is Andreas and acwellað hine."
"[('', '')]",He þæt is se þa gebundenan of þissum carcerne ut alædde and he is nu on þisse ceastre.
"[('', '')]","Ge hine nu witon: efstað, mine bearn, and acwellað hine."
"[('', '')]","Se haliga Andreas þa þa cwæþ to þam deofle: Ana þu heardeste stræl to æghwilcre unrihtnesse, þu þe simle fihtest wið manna cyn: min Drihten <Hælende> Crist þe gehnæde in helle."
"[('', '')]","Þæt deofol, þa he þis gehyrde, he him to cwæþ: þine stefne ic gehiere, ac ic ne wat hwær þu eart."
"[('', '')]","Se haliga Andreas him to cwæþ: For þon þe þu eart blind, þu ne gesihst ænigne of Godes þam halgum."
"[('', '')]","Þæt deofol þa cwæþ to þam folce: Behealdað eow and geseoð hine, for þon þe he þæt is se þe wið me spræc."
"[('', '')]",Ða burhleode þa urnon and hi betyndon þære ceastre gatu and hie sohton þæne halgan Andreas þæt hie hine genamon.
"[('', '')]","Drihten Hælend hine þa æteowde þam haligan Andrea and him to cwæþ: Andreas aris and gecyð him, þæt hie ongieton min mægen on þe wesan."
"[('', '')]",Se haliga Andreas þa aras on þæs folces gesihþe and he cwæþ: Ic eom se Andreas þe ge secaþ.
"[('', '')]","Þæt folc þa arn and hi hine genamon and cwædon: For þon þu us þus dydest, we hit þe forgyldað."
"[('', '')]",And hie þohton hu hie hine acwellan meahton.
"[('', '')]",Þa wæs se deofol in gangende and cwæþ to þam folce: Gif eow swa licige.
"[('', '')]","Uton sendon rap on his swyran and hine teon þurh þisse ceastre lanan, and þis uton we don oþ þæt he swelte."
"[('', '')]","And mid þi þe he dead sie, uton we dælan his lichaman urum burhleodum."
"[('', '')]","And þa eall þæt folc þæt gehierde, hit him licode, and hraðe hie sendon rap on his sweoran and hie hine tugon geond þære ceastre lanan."
"[('', '')]","Mid þi þe se eadiga Andreas wæs togen, his lichama wæs gemengeð mid þære eorðan swa þæt blod fleow ofer eorðan swa wæter."
"[('', '')]","Ða æfen geworden wæs, hi hine sendon on þæt carcern and hie gebunden his handa behindan and hie hine forleton, and eall his lichama gelysed."
"[('', '')]",Swilce oþre dæge þæt ilce hie dydon.
"[('', '')]","Se haliga Andreas þa weop and he cwæþ: Min Drihten Hælend Crist, cum and geseoh þæt hie me doð, þinum þeowe: and eall ic hit aræfnie for þinum gebode þe þu me sealdest."
"[('', '')]",And þu cwæde: Ne do æfter hiora ungeleafulnesse.
"[('', '')]","Beheald, Drihten, and geseoh hu hie me doð."
"[('', '')]","Mid þi he þus cwæþ, þæt deofol cwæþ to þam folce: Swingað hine on his muð, þæt he þus ne sprece."
"[('', '')]",Ða geworden wæs þæt hie hine eft betyndon on þam carcerne.
"[('', '')]","Ðæt deofol þa genam mid him oþre seofon deoflo, þa þe haliga Andreas þanon afliemde, and in gangende on þæt carcern hie gestodon on gesihþe þæs eadigan Andreas and hine bismriende mid myclere bismre and hie cwædon: Hwæt is þæt þu her gemetest?"
"[('', '')]",Hwilc gefreolseð þe nu of urum gewealde?
"[('', '')]",Hwær is þinn gilp and þi hiht?
"[('', '')]","Þæt deofol þa cwæþ to þam oðrum deoflum: Mine bearn, acwellað hine, for þon he us gescende and ure weorc."
"[('', '')]","Þa deofla þa blæstan hie ofer þone halgan Andreas, and hie gesawon Cristes rodetacen on his onsiene: hi ne dorston hine genealæcan ac hraðe hie onweg flugon."
"[('', '')]","Þæt deofol him to cwæþ: Mine bearn, for hwon ne acwealdon ge hine?"
"[('', '')]","Hie him andswarodon and hie cwædon: We ne mihton, for þon þe Cristes rodetanc on his onsiene we gesawon and we us ondrædon."
"[('', '')]","We witon <hine>, for þon þe, ær <he> on þæs earfoðnesse com he ure wæs wealdend."
"[('', '')]","Gif þu mæge, acwel hine."
"[('', '')]","We þe on þissum ne hersumiað, þy læs wen sie þæt hine God gefreolsige and us sende on wyrsan tintrego."
"[('', '')]","Se haliga Andreas him to cwæþ: þeah þe ge me acwellan, ne do ic eowerne willan, ac ic do willan mines Drihtnes Hælendes Cristes."
"[('', '')]",And þus hi geherdon and onweg flugon.
"[('', '')]","On mergen þa geworden wæs, eft hie tugon þone halgan Andreas."
"[('', '')]","And he cigde mid mycle wope to Drihtne and cwæþ: Min Drihten <Hælende> Crist, me genihtsumiað þas tintrega, for þon ic eom geteorod."
"[('', '')]","Min Drihten <Hælende> Crist, ane tid on rode þu þrowodest, and þu cwæde: Fæder, for hwon forlete þu me?"
"[('', '')]",Nuiiidagas syndon syððan ic wæs getogen þurh þisse ceastre lanum.
"[('', '')]","Þu wast, Drihten, þa menniscan tyddernysse."
"[('', '')]",Hat onfon minne gast.
"[('', '')]","Hwær syndon þine word, Drihten, on þam þu us gestrangodest and þu cwæde: Gif ge me gehyrað and ge me beoð fylgende, ne an <locc> of eowrum heafde forwyrð."
"[('', '')]","Beheald, Drihten, and geseoh, for þi <min> <lichama>, and loccas mines heafdes mid þisse eorðan synd gemengde."
"[('', '')]","Ane,iiidagas syndon syððan ic wæs getogen to þæm wyrstan tintregum, and þu me ne æteowdest."
"[('', '')]","Min Drihten Hælend Crist, gestranga mine heortan."
"[('', '')]","Ðus gebiddende þam halgan Andrea, Drihtenes stefn wæs geworden on Ebreisc cweþende: Min Andreas, heofon and eorðe mæg gewitan, min word næfre ne gewitaþ."
"[('', '')]","Beheald æfter þe and geseoh þinne lichaman and loccas þines heafdes, hwæt hie syndon gewordene."
"[('', '')]","Se haliga Andreas þa lociende, he geseah geblowen treow wæstm berende and he cwæþ: Nu ic wat, Drihten, for þon þæt þu ne forlete me."
"[('', '')]","On æfenne þa geworden, hie hine betyndon on þam carcerne and hio cwædon him betwynum for þon þe þisse nihte he swelt."
"[('', '')]","Him æteowde Drihten Hælend Crist on þæm carcerne, and he æþenede his hand and genam, and he cwæþ: Andreas, aris."
"[('', '')]","Mid þi þe he þæt gehyrde, hraþe he þa aras gesund and he hine gebæd and he cwæþ: þancas ic þe do, min Drihten Hælend Crist."
"[('', '')]","Se haliga Andreas þa lociende, he geseah on middum þæm carcerne swer standan, and ofer þone swer stænenne anlicnesse."
"[('', '')]","And he aþenede his handa and hiere to cwæþ: Ondræd þe Drihten and his rodetanc, beforan þæm forhtigað heofon and eorþe."
"[('', '')]","Nu þonne, anlicnes, do þæt ic bidde on naman mines Drihtnes Hælendes Cristes: sænd mycel wæter þurh þinne muþ swa þæt sien gewemmede ealle þa on þisse ceastre syndon."
"[('', '')]","Mid þi he þus cwæþ, se eadiga Andreas, hraþe sio <stænene> onlicnes sendde mycel wæter þurh hiora muþ swa sealt, and <hit> <æt> <manna> lichaman."
"[('', '')]","And hit acwealde heora bearn and hyra nytenu, and hie ealle woldon fleon of þære ceastre."
"[('', '')]","Se haliga Andreas þa cwæþ: Min Drihten Hælend Crist ne forlæt me, ac send me þinne engel of heofonum on fyrenum wolcne, þæt þa embgange ealle þas ceastre þæt ne magen <genesan> for þæm fyre."
"[('', '')]","And þus cweþende, fyren wolc astah of heofonum and hit ymbsealde ealle þa ceastre."
"[('', '')]","Mid þy þæt ongeat se eadiga Andreas, he bletsode Drihten."
"[('', '')]","Þæt wæter weox oþ mannes swuran and swiþe hit æt hyra lichaman, and hie ealle cigdon and cwædon: Wa us, for þon þe þas ealle up coman for þissum ælþeodigum þe we on þissum carcerne betyned hæbbað."
"[('', '')]",Hwæt beo we donde?
"[('', '')]","Sume hie cwædon: Gif eow swalice þuhte, utan gangan on þissum carcerne and hine ut forlætan, þy læs wen sie þæt we yfele forweorþon; and uton we ealle cigean and cweþan for þon þe we geleofað on Drihten þyses ælþeodigan mannes: þonne afyrseþ he þas earfoðnesse fram us."
"[('', '')]","Mid þi se eadiga Andreas ongeat þæt hie to Drihtene wæron gehwyrfede, he cwæþ to þære stæenan anlicnesse: Ara nu þurh mægen ures Drihtenes, and ma wæter of þinum muþe þu ne send."
"[('', '')]","And þa gecweden, þæt wæter oflan, and ma of heora muþe hit ne eode."
"[('', '')]","Se haliga Andreas þa ut eode of þam carcerne, and þæt selfe wæter þegnunge gearwode beforan his fotum."
"[('', '')]","And þa þær to hlafe wæron, hie comon to þæs carcernes duru and hie cwædon: Gemiltsa us, God, and ne do us swaswa we dydon on þisne ælþeodigan."
"[('', '')]","Se haliga Andreas þa gebæd on þæs folces gesihþe, and seo eorþe hie ontynde and hio forswealh þæt wæter mid þam mannum."
"[('', '')]","Þa weras þa þæt gesawon hie him swiþe ondrædon and hie cwædon: Wa us, for þon þe þes deað fram Gode is."
"[('', '')]",And he us wile acwellan for þissum earfoðnessum þe we þissum mannan dydon.
"[('', '')]","Soðlice fram Gode he is send, and he is Godes þeowa."
"[('', '')]","Se halga Andreas him to cwæþ: Mine bearn, ne ondrædaþ ge eow, for þon þe þas þe on þis wætere syndon, eft he libbað."
"[('', '')]","Ac þis is for þon þus geworden, þæt ge geleofon on minum Drihtne Hælendum Criste."
"[('', '')]","Se haliga Andreas þa gebæd to Drihtne and cwæþ: Min Drihten <Hælende> Crist, send þinne þone Halgan Gast þæt awecce ealle þa þe on þisse wætere syndon, þæt hie geliefon on þinne naman."
"[('', '')]",Drihten þa het ealle arisan þe on þam wætere wæron.
"[('', '')]","And æfter þissum se haliga Andreas het cyrican getimbrian on þære stowe þær se swer stod, and he him sealde bebodu Drihtnes <Hælendes> Cristes."
"[('', '')]",And lufiað hine for þon mycel is his mægen.
"[('', '')]","And ænne of heora aldormannum to bisceope he him gesette, and he hi gefullode and cwæþ: Nu þonne ic eom gearo þæt ic gange to minum discipulum."
"[('', '')]","Hie ealle hine bædon and hie cwædon: Medmycel fæc nu gyt wuna mid us, þæt þu us <gedefran> gedo, for þon þe we niwe syndon to þissum geleafan gedon."
"[('', '')]","Se halga Andreas hie þa nolde gehieran, ac he hie grette and hie swa forlet."
"[('', '')]",Him fylgede mycel manigo þæs folces wepende and hrymende.
"[('', '')]",And þa ascan leoht ofer hieora heafod.
"[('', '')]","Mid þi se halga Andreas þanon wæs farende, him ætiwde Drihten <Hælende> Crist on þam wege on ansine fægeres cildes and him to cwæþ: Andreas, for hwan gæst þu swa, buton wæstme þines gewinnes?"
"[('', '')]","And þu forlete þa þe þe bædon and þu nære miltsiend ofer heora cild, þa þe wæron fyliende and wepende, þara cirm and wop to me astah on heofonas."
"[('', '')]","Nu þonne <hwyrfe> eft on þa ceastre and beo þær seofon dagas, oþ þæt þu gestrangie hera mod on minne geleafan."
"[('', '')]","Gang þonne to þære ceastre mid þinum discipulum, and ge on minne geleafan geleofon."
"[('', '')]","Mid þi he þis cwæþ, Drihten <Hælende> Crist, he astah on heofonas."
"[('', '')]","Se eadiga Andreas þa wæs eft hwyrfende on Marmadonia ceastre and he cwæþ: Ic þe bletsige, min Drihten Hælend Crist, þu þe gehwyrfest ealle saula, for þon þu me ne forlete ut gangan mid minre hatheortan of þisse ceastre."
"[('', '')]",Hio wæron gefeonde mycle gefean.
"[('', '')]","And he þær wunode mid him seofon dagas, lærende and strangende hira heortan on geleafan ures Drihtnes Hælendes Cristes."
"[('', '')]","Mid þi þe þa wæron gefyllede seofon dagas, swa swa him Drihten bebead, he ferde of <Marmadonia> ceastre, efstende to his discipulum."
"[('', '')]","And eall þæt folc hine lædde mid gefean and hie cwædon: An is Drihten God, se is <Hælende> Crist and se Halga Gast, þam is wuldor and geweald on þære Halgan þrynnysse þurh ealra worulda woruld soðlice a butan ende."
"[('', '')]",<Amen>.
