id,text
[000100 (1)],"    Her onginnæð to sæcgæn be þam treowe þe ðeo rode wæs of iworht þe ure drihten for alles moncynnes hælo on ðrowode, hu <hit> ærest weaxæn ongan."
[000200 (3)],    We iherden sæcgen þurh sumne wisne mon þæt moyses þa þa he ferde of egyptum ofer þam ræde sæ mid þam israelitiscan folce þa ðe he hit alysde of pharaones hæfdnæde þa becom he to þare stowe þe inemnæd isquinquaginta finicas& þer twa niht hine reste.
[000300 (7)],"    Ða on þare forme nihte þe he þær ræste on þam ylca stude þe he on læg wurden iwæxene ðreo gyrden, þeo an wæs æt his heafod, oðer æt his swiðere sidan, þridde æt his wunstræn."
[000400 (10)],    On maregen þa he þeonon aras þa wundrede he hwæt þare gyrdæ tacnunge <were>.
[000500 (11)],    Ða on þare æfteræ nihte ne durstlæhte he hine þær to ræstene for þam wundre þe he þer iseah ac ferde þa ðonen ofer ane mile & his bædræste þær gearwode & þer nihtlangne first iræste.
[000600 (14)],    On maregen þa he awoc þa stoden þa ylcæ gyrden abuten him alswa heo on þare ærræn nihte duden.
[000700 (16)],"    Ða he þa ðet iseah þa witegode he & þus cwæð, Soðlice þas gyrdæn tacniæð fæder & sune & þone halga gast."
[000800 (18)],    Ða sende he forð all þæt ferd & him sylf þer wunode oð ða <nigoðan> tid þæs dæges & þa gyrdæn up <dealf>.
[000900 (19)],    & he sylf heom forð lædde & all þæt ferd þe mid him wæs ferde forð on heoræ weg ænne dæg & ane niht swa heo næffre water ne funden.
[001000 (21)],    Oþres æfenes þæt ða bicomen heo to ðare stowe þe inemned is delemia.
[001100 (23)],    Þa ifunden heo þer þrittig welsprunges þare bitternes wæs swa swið þæt noðer ne mon ne nyten þes wateres biten ne mihten.
[001200 (24)],    Ða on ðare nihte þe heo to þare wicstowe becomen þeo fyrd wearð þa þe him mid wæs swiðlice mid þurste iðrest swa þæt heo clypoden alle anre stefne to him & cwædon þæt heo mid alle forwurðon mosten buten he heom heore þurst beten wolde oððe he þurh heom swelten sceolde.
[001300 (29)],    Ða andswerde he heom & bead heom þæt heo andbidoden ane medmycle tid <oþ> þæt he hine to his drihtine gebede þæt he for his mildheortnesse heom to þare nihte heora þurst betan scolde.
[001400 (32)],    Ða becom him feringæ on his þance þæt he þa ðreo gyrden nimen wolde & heom innan þære wellspryngæ setten wolde & cwæð on his þance þæt gyf þæt soð wære þæt ða gyrden from gode isende wæron þæt þurh heoræ mægen þeo bitternesse þæs wateres to þare nihte to swetnysse iwend wære.
[001500 (36)],    Sonæ swa he heom þæron iset hæfde ða feng he on þæt water & his ansyne mid aðwoh & hit on his <muð> asende.
[001600 (38)],"    Sonæ swa he ðes wateres swetnysse ifelde þa wearð he swiðe bliðe on his mode & mid lude stefne to ðare ferde clypian ongan & þus cwæð, Cumeð hider to me & eower þurst ibæteð of þisse halige wætere ðe ure drihten ðurh ðisse gyrdæ mægnæ on <ðas> niht of biternesse to swætnesse ge awende."
[001700 (43)],    Ða heo þæt ihyrdon þa weron heo mucel iblissode & þider geornlice efstan & þær wunedon ðreo dagæs & ðreo niht.
[001800 (44)],    Ða on ðene feorþe dæg þa heo þonen faren woldon þa eode moyses to ðare welle þe he þa gyrdæ on aset hæfde ant heom up ateah & mid him lædde.
[001900 (47)],    He hæfde an fet to ðam anum iwroht & þæt wæs ifylled of þæt ylce wætere & þa gyrdæ þeron asette for þam ðe he nolde þæt ða roten fordrugode wæron.
[002000 (48)],    Ða fulden heo alle þa faten þe on heoræ fare weron of þam watere & forð mid heom læddon.
[002100 (51)],    Þa hæfdon heo þa gyt þreoræ dagæ fer ær heo comen to arabiam.
[002200 (52)],    Ða on þa feorðe dæge þa comen heo ðider in to þare burh þe is inemnod droh ant þer wunoden twege dages.
[002300 (53)],    Þa on ðe ðridde dæg ferde moyses from ðare ceastre ant þer ðæt ferd forlet & nam mid him þreo hundred his agenæ cnihtæ & ferde forþ on his weig oð ðet he com to ðam tune þe is ihaten robathi þær ðe kyng wæs on iboren nabucodonosor & þær wolde anbidigen oð dauid him come to.
[002400 (58)],    & dauid hæfde æhtæ dagene fær from ierusalem to þam tune þe moyses þa on wæs.
[002500 (59)],    Þa heo þa togædere comen þa wunedon heo ætgædere six dagæs.
[002600 (60)],"    Ða on þare seofeþe nihte þa com to him godes engel & hine grette & hine þrige bi his nome nemde & þus cwæð, dauid, dauid, dauid."
[002700 (62)],"    Þa answarede him dauid & ðus cwæð, Hwæt eart þu la leof þe me on þas tid gecigdest?"
[002800 (64)],"    Ða andswærede him þe engel & cwæð, Ic am godes engel & ic com to bodienne þe þæt min drihten me bead."
[002900 (65)],"    Ða andswarede him dauid & cwæð, Iwurðe mines drihtines wille & ðin."
[003000 (67)],"    Þa cwæð þe engel to him, Aris on ærnemoregen & þine honden wæcs & þin ansyne & ga to moyse þer he hine restæð and mid wordum gret & ðus cweð, geblissæ leof fæder moyses."
[003100 (69)],    Þa dyde he swa ðe engel him bed.
[003200 (70)],"    Ða andswærode him moyses, Eala dauid, hwæt is þin neod swa mucel þet ðu þus ær cumen eart?"
[003300 (72)],"    Ða andswarede him dauid & cwæð, Ealæ moyses, gif hit godes wille beo ærest & þin syððan & þur þa freondrædene þe unc betweonan is ic wolde wilniæn æt þe ane bene."
[003400 (74)],"    For þæs ælmihtiges godes lufe, ne unrotsæ þu me."
[003500 (75)],"    Ða cwæð moyses, þurh ðene almihtigæ drihten ðe we on bilyfæð & for þare freondræddenne ðe unc betweonæn is, gif ic ænig þare gyfæ habbe þe ðu gyrnende bist nelle ic <ðe> unrodsiæn."
[003600 (78)],    And gif ic hit on mine anwealde næbbe ne wondige ic syððan ne for golde ne for seolfre þæt ic ðine willæn gefremme.
[003700 (80)],"    Ða andswarede him dauid & cwæð, Ealæ fæder moyses, ne gyrne ic naðor ne goldes ne seolfres ac ic wolde beon gyrnende gif hit godes willæ wære & ic hit wurðe wære þæt ic mid mine eagen iseon moste þæt þæt ic to þe wilniæn wolde."
[003800 (84)],    Nu bidde ic þe þurh god almihtigne þæt ðu his me unne.
[003900 (84)],"    Ða andswarede him moyses & cwæð, Gewurðe þin willæ."
[004000 (85)],    Ða ðæs binnon æhtæ dagan ða wolden heo faren of ðam tune ðe heo þa on wæron & heo heom þa to ðan gearewoden & þa eode dauid in to moyse & heo spæcon heom þa betweonan.
[004100 (88)],"    Þa cwæð moyses to dauide, Eala dauid Me þincð þæt ðu beo swiðe unrotsod for þare bæde þe ðu imuntest me to biddenne."
[004200 (90)],"    Ða cwæð dauid, Eala fæder moyses, min drihten forsceawæð þa sylene þe ic to þe gyrnæn wolde forþon hit is me uncuð gyt hwæt þingæ hit beo."
[004300 (92)],    Ða he þa ðæt word icwæden hæfde þa clypode moyses him to ænne his cnihtæ þe wæs ihaten robii.
[004400 (94)],    He wæs him to þam wunderlice leof & itreowæ swa þæt he hæfde andweald ofer allæ þa <ðingæ> þe he æhtæ & bead him þæt he sceolde dauid to him clypian & sceawan him alle þa ðing & þa <madmæs> ðe moyses æhte.
[004500 (97)],    Butan hure þingæ he nefræ þa gyrdan him sceawigen ne moste.
[004600 (98)],    Ða dyde þe cniht swa moyses him bead þa he hit al isceawæd hæfde.
[004700 (99)],    Þa cwæð he þæt he nan þare ðingæ gyrnende nære ðe he ðær iseah.
[004800 (101)],"    Ða spæc ðe cniht to dauid diglum wordum & þus cwæð, gif ic wiste leof þæt <ðu> mine word hældan woldest & ðu me to mine laforde amældian noldest þonne wolde ic ðe sceawian gyt sum ðare ðingæ ðe he me swiðlice forbead þæt ic ðe sceawian ne sceolde."
[004900 (105)],    Ða cwæð dauid þæt he him næfre ameldian nolde ac þæt him mycel willæ wære gif he hit iseon moste.
[005000 (106)],"    Þa andswarede þe cniht him & cwæð, Ic wat, leof, ðet git mycele godes lufe & mycele freondrædenne habbæð inc tweonan."
[005100 (108)],    Ic swa ðeah for godes ege ne dear ne for ðine arwurðnysse þæt ic it þe ne sceawige & secge.
[005200 (110)],"    Ða cwæð dauid, Hwæt þinga mei ðæt beon swa merlices þæt ðu me bihaten hafst to sceawenne ðonne ic ær ðissum isceawod habbe alle þa merða ðe under ðinum anwealde weron?"
[005300 (112)],    Swa ðeah ic ne iseah on þam mange þæt þæt ic wilnode þæt ic iseon moste.
[005400 (113)],"    Ða cwæð ðe cniht, Gif ðu ðæt isihst þæt ic þe ær bihet hit þe licæð ofer alle þa ðing ðe þu ær sceawedest."
[005500 (115)],"    Ða cwæð dauid, Ne unrotsæ þu me na swiðor ac ðurh þone almihtigæ god ic bidde þe þæt ðu hit me nu sceawige."
[005600 (117)],"    Ða ðe cniht bi his handan hine nam & heom cussan ongan & þus cwæð, Ealæ fæder dauid, beo þu min gemyndig."
[005700 (119)],    & heo þa begen in eoden & he heom þa swiðe diglice him sceawian ongan.
[005800 (120)],    Sonæ swa heo on þa gyrde bisægen ða bicom heom feringa on ane tid dæges þær heo stoden þæt heoræ naðor nan word cwæðen ne mihte.
[005900 (122)],"    Þa ðæt eft ofer gan wæs þa cwæð dauid to þam cnihte, hu becom þe swa mycel swyge on to þissere hwyle þæt ðu me nan word to ne cwæde."
[006000 (124)],"    Ða andswarede him ðe cniht & cwæð, Ealæ fæder dauid, ðæs ðe iðuht wæs þæt mi spece me ætfeallæn wæs on ðare hwile."
[006100 (126)],    Ða cwæð dauid þæt him alswa iðuht wære.
[006200 (127)],"    Ða ðe þæt þa ofergan wæs ða cwæð he, ic bidde ðe nu ðurh ðone almihtiga drihten þæt ðu me sæcge on hwylcere stowe moyses wære þa he ærest þa gyrdæn ifunde."
[006300 (129)],"    Ða andswærde he him & cwæð, On þare stowe ðe inemned isQvinquaginta finicasþer we heom fundon."
[006400 (131)],"    Sona swa dauid <ðæt> ihyrde <þa> feol he on <cneowbedum> & hine to his drihtine bead & ðus cwæð, Drihten, ðu ðe wrohtest heofene & eorðæ & alle þa ðing ðe on þam beoð, swutelæ me embe þa wilnungæ þe ðe engel me bead þæt ic to moyse wilniæn scolde hwæðer hit ðeos isihðe wære þe ic her on ðissum gyrdon isegen habbe."
[006500 (136)],    Gif hit ðonne þæt beo send me sume sutelungæ ðurh heom.
[006600 (137)],"    Ða he hine þus ibæden hæfde þa com him to godes engel & hine up arerde & þus cwæð, Aris & isih þis wunder þe on ðissum gyrdon iwroht is."
[006700 (139)],    Þa he þa up aras ða iseah he ða þreo gyrdæ beornende swylce þer ðreo taporæs burnon.
[006800 (140)],"    Ða feol he oðre siðen on cneowbedum & clypode to his drihtine & þus cwæð, Drihtin, ðurh ðin mildheortnesse iswutela me hwæðer ic ðas gyrdon bigeten mote."
[006900 (143)],"    Ða com him stæfne of heofene & to him þus cwæð, Aris dauid & ga to moyses & gyrne þas gyrdon forþan soðlice þin drihten heom ðe on."
[007000 (145)],"    Ða dude dauid swa ðeo stæfne him bead & eode to moyse & cwæð him to, Leof fæder moyses, ic wilnige þæt ðu sulle me þæt þæt ic to dæg iseah ðær ðu inne wære."
[007100 (147)],    Ða swigede moyses & þohte on his mode þæt he ða gyrdæn isegen hæfde.
[007200 (148)],    Het him þa clypiæn to ðone cniht ðe he þa gyrdan betæht hæfde & bead him þæt he þa gyrda nome & heom digellice <ðonen> lædde.
[007300 (150)],    Ða dude þe cniht swa he him bead.
[007400 (151)],    Sonæ swa he heom on hond nimæn wolde þa wurdon heo feringæ all furenne swa ðæt þam cnihte forburnon batwa þa handæn all buton ða earmæs.
[007500 (153)],    Ða eode he ofstlice in to heom þær heo inne wæron & heom sceawian ongan ða mycel wrace þe him god þurh ða gyrdan on asend hæfde.
[007600 (155)],    Sone swa heo ðeron bisegen þa wurdon heo mid mycele furhte & mid mycele unrotnesse asturede & heo þa alle mid ludere stæfne to heoræ drihtne clypien ongunnon & his mildheortnesse bæden.
[007700 (158)],    Ða clypode moyses to þam cnihte & hine alsigan ongon þurh hwæt him swa ilumpen wære.
[007800 (160)],"    Ða andswærde he him & cwæð, Eala laford moyses, sonæ swa ic þa gyrdan nimæn wolde & heom awæg aleaden alswa ðu me <bede> ða wurdon heo feringæ all fyrenne & me bicom swa mycel fyrht on for þan ege þe ic þer iseah þæt ic on eorþan feol & ic nan ðing iseon ne mihte."
[007900 (164)],    Ða ic eft up aras þa wurdon me ba twa þa hondæ forburnenne of þam brune þe ic þær iseah.
[008000 (165)],"    Ða wearð moyses mycel idrefed & þus cwæð, Soðlice ic sungode miclum wið mine drihten þurh ðet <gebod> ðe ic þe bead & þurh mine gylt ðu þolast þinræ handa."
[008100 (168)],"    Ða astræhte moyses hine on eorðan & hine mycele onbrurdnesse to his drihtine ibæd & þus cwæð, Drihten, leofe fæder min & alles moncynnes þu ðe me sendest on egyptæ lande & ic feowertig gearæ þin folc forþ lædde swa swa ðu woldest, ant þu ðe þa ræden sæ adrugian læte þa we ðærofer faren scolden to ðy þæt ðu us nerian woldest & ðu, drihten leof, me on þare fare þas ðreo gyrdæn to sendest swa swa þin willæ wæs & ic heom æffre oð þisne dæg forþ mid me ferede & nu leof mine cnihte ða honde forswælede beoð þurh heom."
[008200 (176)],"    Nu drihten leof, for þinre mycele mildheortnysse swutela me hwæðer ðu heom me leng unnon wylle."
[008300 (178)],    Gif þu heom þone leng me geunnon nelle gewurðæ þine willæ.
[008400 (179)],"    Þa com him to godes <engel> ant cwæð, Ealæ moyses, þæs ðe ðu gyrnende eart hit þe drihten na leng ne on for þan ðingum of ðare frimðe ðe þu ærest isege godes engel heom com to bodiæn dauide to hierusalem & þurh his gebedu þin cniht sceal beon ihæled."
[008500 (183)],    & Se engel from him gewat.
[008600 (183)],"    & dauid swiðe geornlice on his bedon <ðurhwunede> & him to his drihtne þus bæd & cwæð, Drihten leof, þu wuldorfullæ kyng, þu ðe me sendest bodian to ierusalem þurh þinne halgan engel hwæt ðeo wilnunge beon scolde þe ic æt moyse wilniæn sceolde & þurh þine mildheortnesse þæs cnihtes heortæ untyndest þæt he me digellice þa gyrdæn sceawode & ic on þan tid mycel liht þerof iseah & me mi spæce on ðare tide ætfallen wæs swa swa ðin wille wæs."
[008700 (190)],    Nu drihten leof ðurh þine mildheortnysse swutela me <hwæðer> ic heoræ wurðe beon mote.
[008800 (192)],    Ant gif hit þin milde willa beo þu ðam cnihte his hælo asend.
[008900 (192)],"    Ða com him stæfne of heofenum & hine bi his nome nemde & þus cwæð, Dauid, Dauid, aris, þin wop & ðine benæ beoð from drihten ihyred & ælces ðare þingæ þu eard tuðæ þe ðu to him gyrnende wære."
[009000 (196)],    & ga nu to moyse & his bletsunge bide & þu ða gyrdan nim ant heom mid godes bletsunge forð mid þe læd & heom mid mycele arwurðnesse heald forþan ðe þurh heom all middaneart sceal wurðan onliht.
[009100 (199)],"    Ða dude dauid swa ðeo stefne him bæd & forð on his wæg ferde mid mucele blisse god herigende & ðus cwæðende, Wuldor ðe beo drihten þare blisse ðe þu me iunnen hafst."
[009200 (202)],    & he wæs ðe six dages farende.
[009300 (202)],    Ða on þam seofeðen dæge he bicom to þare ceastre þe he seolf on iboren wæs þeo is inemned animeni & ðer wunode æhtæ dages.
[009400 (204)],    Ða on þam nigoðe dæge þa sende him roxilus his boden to of þare ceastre ðe inemned is Iobel & him cyðan het þæt he swiðlice iuntrumod wære & hine biddan het þæt he for his untrumnesse hine neosian sceolde.
[009500 (207)],    Ða dyde david swa he hine biddan het & him rædlice to com & hine neosian ongan.
[009600 (209)],    Ða he him to com þa iseah he hu swiðlice he wæs mid þam swelle iwæced ðæt he nan þing iseon ne mihte ac him þe licame al toblawen wæs.
[009700 (211)],"    Ða wearð dauid mid mucele wope astured & hine mid wordum grette & þus cwæð, Ealæ leof fæder roxile, ne beo þu to swiðe iunrodsod for þissere untrumnesse ac geblissæ on þine drihtine."
[009800 (214)],"    Ða andswarde roxilus & cwæð, Eala þu leofæ freond ic halsige ðe þurh god sylfne þæt ðu underfo minne sunæ & þa gestreon þe ic him læfe forþan ðe ic nu degen sceal & ic for þissere untrumnesse him na leng læstan ne mæg."
[009900 (217)],    Ða sende dauid sonæ his ðreo cnihtæs þæt heo sceoldon cunniæn <hwæðer> heo myhton ænine mon ofahsian þe hine lacniæn mihte.
[010000 (219)],"    Þa he ða embe þæt wæs þa com him stæfn of hoefenum þus cwæðende, Dauid, nis ðe nan neod embe þæt to swincenne, þu hæfst mid þe sylfum þæt ðu him mid hælpen miht."
[010100 (222)],    Nim þæt water of þan ylcan putte ðe he ær of dronc þa he þurh ðone drunc iuntrumæd wæs & þa gyrdan þeron asete & he hit syððan ðicge & he bið sonæ hal.
[010200 (224)],"    Ða dyde dauid swa þeo stæfn him bead, þa gyrdæn ðeron aðwoh & he þæs onburigde & þeo untrumnesse all aweig awat."
[010300 (226)],"    Ða ðe dauid þæt iseah ða ongon he his drihten to herien ludre stæfne & ðus cwæð, Wuldor beo þe drihten & lof þæt ðu þurh ðine mildheortnesse & þurh ðissæ gyrdæ mægen þæsne mon gehæled hæfst."
[010400 (229)],"    Ða he þis icwædon hæfde þa cwæð þeo stæfn him eft to, Eala dauid, yfele cwæde ðu þæt ðu þa halgæn mægne to gyrdon næmdest."
[010500 (231)],"    Ða he þa ðæt iherde þa wearð he miclon afurht & ðus cwæð, Eala drihten leof, ic swiðlice syngode þurh þæt for mine nutennesse, ic <nuste> buton hit swa wære swa ic iseah."
[010600 (234)],    Ic swa ðeah wat ðæt of heom monigæ wundræ iwordene beoð.
[010700 (235)],    Ac for þine mycele mildheortnesse swutela me hwæt heo bitacniæn.
[010800 (236)],"    Þa com him eft ðeo stæfn to & cwæð, Dauid, heo tacniæþ þa halgan <ðrynnesse>."
[010900 (237)],"    Cypressus tacnæð þone fæder, Cedrus tacnæð þone sunæ, Pinus tacnæð þone halgæ gast."
[011000 (239)],    Ða ðe dauid þæt ihyrde ða wearð he mucel iblissod & he mid mucele blisse & glædnesse ham wende.
[011100 (240)],    Ant þa ðæs on maregen wolde to hierusalem.
[011200 (241)],    Ða he wæs on midwæge þa comen him togeanes twegen sigelharwon.
[011300 (242)],"    Sonæ swa heo him to neahlæhton & heo on ða gyrdon bisegen ða clypoden heo & ðus cwædon, Mucele beoð þa mægenu ðe þu mid þe ferest."
[011400 (244)],    On godes nome wit halsigæð þe þæt ðu unc unne þæt wit heom gretan moten & unc ðerto biddan.
[011500 (245)],"    Ða clypode dauid & cwæð, Me ne dafenæð na inc þæt to þafienne ac gif ðe mildheorte god inc þæs geunnæn wullæ & git þæs wurðe beon gewurðe his willæ."
[011600 (248)],    Sona swa he þæt icwæden hæfde þa wearð þe earm to þam swiðe aþened wið heore weard swa þæt <he> nateshwon hine him to geteon ne mihte & heo ða ðærtogeanes urnon & þa halgæ gyrden gretton & heom ðærto bedon.
[011700 (251)],    Ða þe heo up arisene wæron þa wearð all heoræ swartnysse on hwitnesse iwænd.
[011800 (253)],"    Þa clypode all ðeo meniu þe him mid wæs ant ðus cwæð, Eala drihten, mucele beoð þa wundræ & þa mærða ðe ðu ðurh þæs gyrdan monnum isceawæd hafest."
[011900 (255)],    Ant heo wundriende wæron heom betweonon þæt heom swa ilumpen wæs ðæt heoræ nan oðer icnawæn ne cuðe.
[012000 (257)],    Ða bedon heo dauid þæt he for godes lufe mid heom to heoræ husæn wendan sceolde & nihtlangne first mid heom wuniæn sceolde.
[012100 (259)],"    Ða cwæð David, Ne dafeneð me na þæt ic inc ðæs werne ðe git to me gyrnæð for þam wundre ðe ic isegen hæbbe þæt god ælmihtig ðurh incer benæ iwroht hæfð."
[012200 (261)],    & he ða forð mid heom wænde ða ðe heo to heoræ husæ comen & heo in eoden þa eoden heoræ wif heom togeanes & ðæs wundrian ongunnon hwæt ðeo meniu wære þe ðider icumen wæs.
[012300 (264)],"    Ða clypoden heo ðus & cwædon, Hwæt beo ge oððe hwanon cume ge?"
[012400 (265)],"    Þa <andswarden> heoræ agene wæras heom & ðus cwædon, Humeta ne icnawe git hwæt wit beoð?"
[012500 (267)],    Ða andswardon ða wif heom & cwædon þæt heo heora stæfn ongitæn sceoldon ac heo heoræ anseone nateshwon icnawæn ne cuðan.
[012600 (269)],"    Þa andswardon heo & ðus cwædon, wit habbæþ hider ibroht þe unc god ælmihtig þurh hine & ðurh ðaræ haligræ gyrdæ mægne þe he mid him hæfþ uncorne anwlite þus awende þæs nome is dauid."
[012700 (272)],    Se for godes lufe wyle nihtlongne fyrst mid us wuniæn.
[012800 (273)],    Ðonne mage ge iseon & to soðe ilyfæn þæt wit beoð þa ylcæ þe git ær cuðon.
[012900 (274)],"    Ða hit þa euen wæs & dauid þærto com þa ðe he in eode & þa gyrdæ on his honden in ber ða þe ða wif ðæt isegen þa cwædon heo to heoræ wæræs, Hwi ne swutele ge us nu þa wundræ ðe eowre anwliten to þullican ihwyrfdon?"
[013000 (277)],    Ða sceawode dauid heom þa gyrdæn.
[013100 (278)],    Þa ðe heo ðeron bisægen þa urnon heo ðærto & heoræ twegen sunæ & woldan ðæs ylcæ wilniæn & heom ðerto gebedon.
[013200 (280)],    Þa heo þonon hwurfon þa wurdon þa twege cnihtæs al swa fægeres hiwæs swa heoræ fæderæs wæron & þa modra wæron alswa swearte swa heo ær wæron.
[013300 (282)],"    Ða clypoden heo & cwædon, Nu hit is swutel hwa godes willæ ær iwroht hæfde."
[013400 (283)],    & he þa nihtlangne first ðær wunede ant on morgen ðanon wende to iordanen þare æ.
[013500 (285)],    Ða heo ða ðider comen þa næfden heo nane scypæn on to farenne.
[013600 (286)],    Ða clupode dauid to his wærede & bead heom þæt heo of heoræ anride lihtæn sceoldon & anbidian oð ðet heom scypæ comen þæt heo on faren mihtæn.
[013700 (288)],    & heo þa swa dydon alle buton him ane.
[013800 (289)],    He nateshwon ne mihte.
[013900 (289)],"    Ða com him stæfn of heofenum & him to cwæð, Dauid, nis ðe nan neod ðes ðe ðu her fore anbidæst ac þu buton tweonunge ofer faren miht mid þine fare ðider þin willæ bið."
[014000 (292)],    & he þa mid mycele blisse ða ea ofer for.
[014100 (292)],    Ða ðe he on middan þare <ea> wæs þa iseah hine an reoflæ ðe wæs eardigende uppon ðam munte on anon scræfe an hund gearæ & sixtig gearæ.
[014200 (295)],"    Ða forewitegode he & þus cwæð, Nu to dæg me cymeð to þe ðe me of ðissan reoflæn hælen wyle, ðæt is fæder & sune & halig gast."
[014300 (297)],    Ða ðe he þa ea ofer faren hæfde ða wolde he forð on his weg to hierusalem ac þæt hors ðe <he> on rad natoþæshwon on þone rihte wæg faren wolde ac ðeo hand ðe he þa gyrdæn mid heold wearð aðened wið þæs scræfes weard.
[014400 (300)],    Ða wænde dauid to ðam scræfe & all ðæt ferd ðe mid him wæs.
[014500 (301)],    Ða ðe he wæs forneah æt þæs scræfes duræ ða wurdon þa gyrdæ þe he on hondæ hæfde on swa mucele brune þæt biforæn alræ þare ferde isihðe gewende in to þam scræfe.
[014600 (304)],    & þa feng þe leg ærest on þæs reofliæn fet & swa geond alne þene lichame þæt beforæn heom alle þe <reoflæ> forborn þe he on his lichame hæfde.
[014700 (306)],    & he aras swa hal & swa isund swylce he næfre nane untrumnesse næfde.
[014800 (307)],    & he þa mid blisse ðænon ut wende & hine to þam gyrdæn astreahte & hine georne ðærto bead.
[014900 (309)],"    Ða ðe he up aras ða clypode he to dauide & ðus cwæð, Ic halsige þe on godes almihtiges nome þæt ðu geunne me þæt ic mote beon fuligende mid ðe þam halgæn mægene þe me þurh godes fultum ihæled hæfð."
[015000 (312)],    Ant he þa for godes lufen him <hors> findon het þæt he on faren mihte.
[015100 (313)],    & heo ða ðanon wenden & comen on æfen to ierusalem.
[015200 (314)],    Ða hæfde dauid ænne wyrttun þe wæs on midden Gessemani &montem oliueti.
[015300 (315)],    Ða wæs ðær wiðutæn þam wyrttune an waterput þe wæs to þam swiðlice bitter ðæt nan mon ne mihte anes dropæn ðærof anbyriæn.
[015400 (317)],    Ða clypode dauid & cwæð ðæt he wolde þæt ða gyrdæn nihtlangne fyrst on ðone put isette wæron & he ðæs on morgen heom on his wurtune asettæn wolde.
[015500 (319)],    Ða þe reoflæ þæt iherde þe ðær ihæled wæs þæt he ðet don wolde ða arn he togeanes heom & þa gyrdan æt dauide onfeng & heom on þone put asette.
[015600 (321)],"    & hine on þare hwile ðus ibæd & cwæð, Drihtæn ðu mildheortæ god, gif hit ðin willæ bið gecuð ðine mihte & þine wundræ þurh ðas halgan magenæ on ðisse stowe alswa ðu dudest innan þam scræfe ðær ic fela geare lame <on> lægræ læg þæt mon ilyfe þæt ða wundræ soðlice ðurh ðe iswutelode beon."
[015700 (326)],    & heo ða ðonon gewitan.
[015800 (326)],    On mæregen þa heo eft ðærto comen & ða gyrden nimen wolden þa ne mihte heom nan mon of ðam stude awæcgan.
[015900 (328)],    Ða ðe dauid þæt ongeat þæt heo nateshwon of ðam stede noldon þa het he bitunon þone put into þam wurttune.
[016000 (330)],    Ða ðæs binnon twelf monðum embe þone ylcan dæg ða wæron heo togadere iwæxene & hæfden ane ælne iwæxen on lenge & oðre on græte & weron ufeweard on ðreo toweaxen swylce ðreo fingermel ælc on his cun.
[016100 (333)],    Ða ðe Dauid þæt iseah ða het he wurcean ænne seolfrene hop of þrittigæ pundon & bismeoðian abutæn þæt treow widneoðan þæt ðær on ðreo toweaxen wæs.
[016200 (335)],    And swa hit weox þrittig gearæ ælce geare ane elne on lenge oðre on grete & wæs æfre ufeweard toweaxen allswa we ær her biforen specon & allswa felæ gearæ swa hit ðer weox swa fela seolfrenæ hopæ he ðerto dyde & anre gehwylc wæs on þrittige pundæ.
[016300 (339)],    Dauid leofedæ seofen hund wintra of ðam dæge ðe he þa gyrdæn on ðone put asetten het.
[016400 (341)],    Him þa forð gewitenum feng salomon to þam kinerice & he þa feowertigæ geare timbriæn het þæt mucele tempel þæt mon a syððan het salomones temple.
[016500 (343)],    Ða hit ða wæs embe ðone timæ þæt mon beames up don sceolde ða wæs ðam wurhtan ðe ðæt weorc wrohtæn wone anes beames & heo ne mihten on all his kinerice finden nænne ðe ðærto mihte.
[016600 (346)],    Ða ferden þa yldestan cræftegen binnon ðone wurttun ðe wæs dauides to ðam halgan treowe ðe he on ðone put asette & ðet gemet mid heom bæron & ðæt treow ametæn.
[016700 (349)],    Ða ðe heo to ðam temple comen þa lægdon heo þæt met up to ðam oðre beamum ða wæs hit ane fedme længre þonne þa odre.
[016800 (351)],    Þa eoden heo in to ðam kynge & to him cwædon þæt heo on alle his kinerice nan swylc treow finden ne mihten swylce ðerto wolde buton heo ðæt nimen mosten.
[016900 (353)],    Ða cwæð salomon þæt he natoðeshwon ðafian nolde for ðam ðingum ðe his fæder hit þær asetten het & he swiðe mucel ege & lufe ðerto hæfde.
[017000 (355)],    Ac cunniæð gyt hwæðer ge hit on ænigre oðre stowe finden magon.
[017100 (356)],    & heo þa swa dyden & weron seofen niht on socne ac heo hit na finden ne mihten.
[017200 (358)],    Ða comen heo eft to þam kynge & him cuddon þæt heo hit nahwær findæn ne mihton elles buton heo þæt nimen mosten.
[017300 (359)],    Ða het he heom faren to & forceorfan hit & þæt seolfer him to bringan ðe hit mid bifangen wæs.
[017400 (361)],"    Heo þa swa dyden, forcurfon ðæt treow wið ðone grund & biheowon hit on þare ilce stowe & hit in to ðam temple beron & þæt seolfer to him brohten."
[017500 (363)],    & he nom þa ða þrittigæ sylfrenæ hopæ & let slean to ðrittigæ discæn & let heom hon in to þam temple for his fæder sawle.
[017600 (365)],    Þa wæs ðæt ylcæ seolfer þæt þe unsælig iudas ure drihten to deaþe fore bileawede.
[017700 (366)],    Þa ðe þæt treow in to þam temple ibroht wæs þa eoden þa ylcæ ðerto þe hit ær imeten hæfdon & þæt ylce gemet þerto lægdon.
[017800 (368)],    Þa ðe hit þær nyðer ilægd wæs þa wæs hit twam fæðmum længre þonne þæt imet were.
[017900 (369)],    Ða weron heo swiðe afyrhte & hit þam kinge cyddon.
[018000 (370)],    & þe kyng ofstlice þider wende & wolde witæn hwæt his soðes wære.
[018100 (371)],    Ða he ða ðæt iseah þa wearð he mid swiðlicere hatheortnysse astured & cwæð þæt heo deaþe scyldige wæræn þæt heo hine mid heoræ leasungæ on ðon ibroht hæfden.
[018200 (374)],    Het hit þa up ahebban ðær hit to sceolde.
[018300 (374)],    Þa ðe hit ðerto ibroht wæs þa wæs hit twam fæðmæ sceortre þenne ða oðre.
[018400 (376)],    Ða þe he ðæt iseah þa wearð he swiðe geforht iworden & bæd þæt hit mon adun don sceolde & hit into þam temple lecgæn & he swiðlice bereowsode þæt he swa mucel agult hæfde þurh ðæt halig treow.
[018500 (379)],    Bead heom þa þæt heo ða gyt ut wendon sceolden & fondian hwæðer heom god almihtig ænig oðer asendon wolde.
[018600 (380)],    & heo þa swa dyden.
[018700 (381)],    On ðone ylcæ dæg þa funden heo sonæ eall þæt heo wolden & hit to him brohten & heo ða hit brohten ðær hit beon sceolde.
[018800 (382)],    & þæt halig treow innan þam tempel læg aa oð þeo tid com þe ure drihten þrowian wolde.
[018900 (384)],    & ðærinne fela wundra iwrohte weron þurh ðæt halig treow.
[019000 (385)],    Hit ilamp hwilon þæt ðerto eoden huntentige iudeiscræ monnæ & þæt treow nimæn wolden & hit to þæs sacerdes botle beron wolden ðæs nome wæs cericius.
[019100 (387)],    He wæs on þam time miclæn abisgod embe his botlungæ & imynt hæfde þæt he þæt ylce treow ðerto don wolde.
[019200 (389)],    Ða ne mihte heora nan hit of þam styde awecgæn.
[019300 (389)],    Þa yrsode he wið heom & cwæð þæt hit heoræ leasung were & wende þa himsylf ðerto & het him mid bringæn swa fela æxæ swa mon bigeten mihte.
[019400 (392)],    & he sylf ðerto feng & heo hit wolden ut of þam temple hæbben.
[019500 (393)],    Þa ne mihte heoræ nan hit awecgan.
[019600 (393)],    Ða het he heom mid heoræ æxum to gan & hit on ðreo toceorfæn.
[019700 (394)],    Ða wearð hit swa heard swylce hit stælen wære & þare æxene swengæs gewendon on ðare ansyne þe hit ceorfæn sceolden.
[019800 (396)],    Ða feringæ heom ealle on hawigende asprong þær fyr on ðreo healfe ðæs treowæs ant forbernde sixtig monnæ of þam monnum þe hit forceorfæn wolden & þone preost forð mid ðe heoræ heretogæ wæs.
[019900 (399)],    Ða oðre for þare myclæn fyrhto þe heo ðer isegen ut æturnon.
[020000 (400)],    Þa heo ðanon ut comen & þa isegen heo & eal þeo ceasterwaræ on ierusalem þæt ðe leg wæs huru feowertig fæðmæ heh þe up of ðam temple eode.
[020100 (402)],    & alle þa ðe on ðare ceastre wæron on hierusalem mid mucele fyrhto fleonde wæron for þam myclan ege þe heo þær isegen.
[020200 (404)],    Of þam dæge næs nan mon swa durstig þæt his ætrinæn durste.
[020300 (405)],    Ðider com in gangen hwilon an meretrix & hire ðær onuppon set unmyndlingæ.
[020400 (406)],    Þa feringæ wearð heo bæften al on brune ægðer ge þæt rægl þe heo on hæfde ge þe lichamæ al wiðæftan.
[020500 (408)],"    Þa ræsde heo up & mid ludre stæfne rymen ongan & heo ðus forewitegian ongan & cwæð, Eala ðu eadig treow þæt alles middaneardes hælend on hangiæn sceal."
[020600 (410)],    Ða ða iudeiscan sacerdæs þæt iherdon þa nomen heo hire & hire swiðlice swingæn ongunnon & hire mid ungemetlice pine tintregian ongunnun & heo æt hire witon wolden hwæt heo mid þam worde mende þæt heo crist nemnen scolde.
[020700 (414)],    Heo andswarede & cwæð þæt heo natoþeshwon þæt secgan ne cuðe ne heo nyste hwæt buton allswa hit hire on muðe bicom.
[020800 (416)],    Heo þa nomon hyre & on <carcerne> sendon & hire þerinnon biclysde & heom ðanon witan.
[020900 (417)],"    Ða on þære nihte com hire to godes engel & hire bi hire nome nemdæ & to hire ðus cwæð, Sibillæ, beo ðu istrongod & þu naht þæs tintrega ne ondred forþam þe heo beoð ðe to mycele blisse igearwod."
[021000 (420)],    & þurh þæt ðe heo ðinne lichame iswencged & ipinod habbæð þin sawle sceal to ece reste bicumen.
[021100 (422)],"    On morgen þa heo eft to þam carcerne comen & hire ut læddon þa clypoden heo to hire & þus cwædon, ðu myltestre, sæg us hwæt ðæt word bihealde oððe hwa ðe þerto wissode þe þu swa beotlice clypien ongunne."
[021200 (425)],"    Ða andswarde heo & ðus cwæð, ne sæcge ic eow gyt na mare þonne ic ær sæde ac ic þæt to soðe wat þa þa ic ðonne bryne ðerinne þrowode þurh mine forwurhtæ swa swa godes willæ þa wæs sona swa ic ðæt word icwedon hæfde me þe licame ihæled wæs."
[021300 (429)],    Nu sende ge on mine lichame swulce tintrega swulce ge wullen ne mage ge na ðe ma þa sawle aræcan.
[021400 (430)],    Heo þa nomen hire & mid teartrum swingellum swungon oð ðet hiræ licame wearð swa swiðlice iswungon swulce he mid seaxum tosnædod wære.
[021500 (432)],    Swa heo hire six dages dæghwamlice mid swiðlice swingelle swungon & hire ðonne on efen on cwearterne biclusdon & on morgen þonne heo hire ðanon ut læddon þonne eode heo ut hal & isund.
[021600 (435)],"    Ða þæs binnon fif nihte com hire to godes engel oðre siðe & hire to cwæð, Sibilla, ðu wære ær meretrix on ðisse worulde ac þu eart nu godes icorenæ."
[021700 (438)],"    Þu wære ær sibilla ihaten, ðu eart nu susanna inemned."
[021800 (439)],    Nu to ðisse dæge þu sceald þone eadig wuldorbeah underfon ðe þu þurh ðæs tintrega iearnod hafest & swa hwæt swa ðu to gode gyrnende bist þu bist tyðæ.
[021900 (441)],"    Ða antswarede heo þam engle & þus cwæð, Ane bene leof ic gyrnen wolde gif hit min mægð wære þæt ic hit gyrnan durste þæt ure drihten me unnon wolde gif hit his mildæ willæ wære, þonne ðeo tid cuman scolde þæt he þrowian wolde þæt ic ðonne þa halga rode iseon moste."
[022000 (445)],"    Ða andswarde þe engel hire & þus cwæð, Eall hit bið swa ðu bidest."
[022100 (446)],    & þe engel hire þa from wende.
[022200 (447)],    Sonæ on þæt dægred þa comen þa ylcæ þe hire tintregedon & hire ut of þam carcerne læddon.
[022300 (448)],"    Sonæ swa heo ut com þa clupode heo & þus cwæð, Nu hit is þe timæ þæt ge to sæles eower gewin endian moten."
[022400 (450)],    Sonæ swa heo þæt word icwæden hæfde þa comen godes englæs & hire sawle of þam licame nomen & hire mid heom læddon.
[022500 (452)],    An ðare iudesicræ monnæ þa ðerto racode & he mid his sweorde hire þæt heafod of asloh.
[022600 (453)],    & heo ða ðer swiðne mucelne ad onældon & imynt hæfdon þæt heo ðone lichame nimen wolden & hine to duste forbernon.
[022700 (455)],    Ða wæs on þære meniu þæs folces an swiðe welig wif.
[022800 (456)],    Sone swa heo ihurde þæt heo þæt don wolden þa ferde heo to mid alle þam folce þe heo mid hire hæfde & þone licamæ nedyngæ æt heom nam & hine forð mid hire feriæn het & hine innon hire agene huse on stænene ðruh arwurðlice biburigen het.
[022900 (459)],    Ða iudeiscæn þa mucele sinoð heom bitweonon hæfden & heo ða rædden þæt heo þæs wifes botle al forbernon wolden.
[023000 (461)],    Ða þæs binnon þreom dagum heo comen alle ham to þam wife & heo þa swiðlice hire ðreatigen ongunnon þæt heo þone lichame agyfen scolde.
[023100 (463)],    Buton heo þæt don wolde þæt heo wolden hire sylf forbernen & all þæt heo ahte.
[023200 (464)],"    Þa þæt wif þæt ihyrde ða eode heo on diglon & hire to drihtne bæd & ðus cwæð, Drihten leof, ðu geðafodest þissæn unlædan þæt heo ðæsne licame on hire life swiðe cwylmdon & berndon þurh an word þæt heo þine halga nome forewitegode."
[023300 (468)],    Gif ðu heom iðafien wulle ðæt heo ðone lichame leng dreccen scylon gewurðe ðin wille.
[023400 (469)],    Gif hit þonne ðin willæ ne beo for ðinre mildheortnysse swutela to ðissum dæge ðin wuldor þurh heom.
[023500 (471)],    Sonæ swa heo hire ðus ibæden hæfde heom alle on locigende þæt hus þæt þe halgæ lichame inne biburiged wæs wearð al innan on brune of ðare þruh ðe heo on læg.
[023600 (473)],    & þe læg on ælce healfe ut ræsde þæt heo nan oðer nyston buton heo alle forbeornæn scolden & heo ða swiðe ungeheortlice ðanon flugon.
[023700 (475)],    Sonæ swa heo ðanon wændon þa wearð þe bryne adwæsced.
[023800 (476)],"    Þæt wif ða sonæ in eode & hire sunæ to hire clypode & to him ðus spæc, Eale þu sune min, mucele beoð þa wundræ þe her to dæg iwordene beoð."
[023900 (479)],    Nu bidde ic ðe þæt ðu næfræ þas isihðe ne forgymeleasæ ac hy fæste on ðine imynde heald for þam ðingum <þe> of ðam halgan treowe þe on salomones temple ibroht is ðis wundor iworden is & ðurh þæt all middaneard iholpan bið.
[024000 (482)],    & heo þa cyrccan aræren het ofer ða ðruh þe ðe lichame inne reste.
[024100 (483)],    Æfter þan ðe þis iworden wæs binnon sixtig gearæ ðæs þrowode ure drihten <þa> he wæs þrittigwintre.
[024200 (485)],    Ða hit ða wæs embe þone timæ þæt ða arleasæ iudei hine hon wolden þa ne mihten heo on nane stowe swylc treow finden swylce heo hine on hon wolden.
[024300 (487)],    Ða clupode heoræ an & cwæð ðæt on salomones temple an treow wære þæt he wende þæt ðerto mihte.
[024400 (488)],    Ða clypede caiphas ofer heom alle & ceas of heom allon ðreo hund monnæ & heom bead þæt heo ðerto faren scolden & þæt treow to him feccan.
[024500 (491)],    Ða ðe heo ðerto comen ða ne mihte heoræ nan hit awecgan.
[024600 (492)],    Ða wendon heo sume eft ongean to him & him þæt cuddon.
[024700 (492)],    Ðær he het faren to & forceorfæn hit on ðreo heo nateshwon ne mihten.
[024800 (494)],    Ða iwearð hit bitweonæn heom þæt heo amæten tyn ælnæ of ðam treowe & þæt of acurfæn & heo þa swa dyden.
[024900 (495)],    Þa twegen deales heo nateshwon forceorfan ne mihten.
[025000 (496)],    Ða tyn ælnæ heo on twa toslæfdon & on ðam ilcæn temple hit all biheowen & þa halgæ rode ðerof wrohten & ure drihten sylf hire eft ut of þam temple ber.
[025100 (498)],    Ðis wæs all idon on þone ylcæ frigdæi þe he ðrowian ongon.
[025200 (499)],    Ða twegen dæles ðæs halgæ treowæs wæron aa innan ðam temple & nan mon heom ætrinæn ne durste.
[025300 (501)],    Ða ðæs binnon þreo hund wintræ &xxxwintrum ða sancte helena to hierusalem com & þa halga rode sæcan ongon.
[025400 (503)],    Ða heo ðe halige rode swa hit godes almihtiges foresceawunge wæs ifunden hæfde heo ða in to þam temple com & heo þæt treow sceawian ongon.
[025500 (505)],    Ða axode heo hwæt hit wære oððe hwanon hit come.
[025600 (506)],    Þa sæde hire mon þæt hit wære ilæfed of ðare halga rode & heo þa geornlice smeade hu hire embe þæt to donne wære.
[025700 (508)],    Ða on þa ylcan nihte þa heo on hire reste wæs þa com hire an stæfne to ðæs ðe hire iðuht wæs þæt hit godes engel wære & hire bi hire nome nemde & hire geþuht wæs þæt heo innan ðam temple wære.
[025800 (511)],    & þa bead ðe engel hire þæt heo sceolde þæt halig treow on feower toceorfan & imæten þa feower dælæs þæt ælc wære tyn ælnæ long & bead þæt heo scolde senden þa feower dæles on feower healfe ðisses middaneardes.
[025900 (514)],    Heo ða on morgen dude allswa ðe engel hire bead & heo þæt halig treow mid mucele <arwurðnesse> forð mid hire ferien het to constantinopolim & þa halgæ rode forð mid.
[026000 (516)],    Sonæ swa heo innon þare ceastre com constantinopolim ða mon ferede togeanes hire ænne forðfarene mon.
[026100 (518)],    Þa het heo þæt folc anbidæn ane metmucele tid ða hæfde heo eacswylce ða oðre rode þe ðe sceaþæ on <ahongen> wæs þa smeade heo on hire ðance on hwæðere crist ahongen wæs.
[026200 (521)],    Ða nom heo arest þeo rode ðe þe sceaðe on hongode & hire uppon ðene deaden alægde & he læg forð alswa he ær dude.
[026300 (522)],    Þa het heo ða oðre nimen & uppon him settæn.
[026400 (523)],    Sone swa heo ðam deade neahlæhte þa aras he sonæ.
[026500 (524)],    Ða ðe heo ðæt iseah þa wearð heo <mucel> iblissod & heo in to þam kinge eode constantine & him cydde þa merðæ þe heo mid hire ibroht hæfde.
[026600 (526)],    Ða ðæs binnon six dagum þa fullode siluester þe papæ þone iudam þe sancta helene þa rode tæhte & hine bi nome ciriacum nemde & hine on ðone ilce dæge to arcebiscop halgode.
[026700 (529)],"    & ðes on morgen he wende to ierusalem & heo forð mid him þa twegen dæles sealde, oðerne dæl he scolde don to ierusalem, oðerne to alexandriam, & þone ðridde dæl þe papæ siluester forþ mid him to romeburig hæfde, þone feorðandel heo mid hire hæfde on constantinopolim."
[026800 (533)],    Binnon þreom dagum þæs ðe þeo halig rod ifunden wæs iudas geaf sancta helenæ þa fif næglæs ðe ure drihten mid inæglæd wæs.
[026900 (535)],"    On þare ilcan nihte com hire to godes engel þa heo on hire reste wæs & hire be hire nome nemde & þus cwæð, Helena, aris & þa næglas nim & ðerof wurcean hat þæt myld to constantines bridle þines sune."
[027000 (539)],    & nis ænig þæt him syððan wiðstanden mage & monige scylen on god bilyfæn þurð þa wundræ ðe of ðam bridle wurðaþ.
[027100 (540)],    Ða axode heo hine hwæðer heo scolde þa næglæs mid hire læden þe heom ðær læten wurcen.
[027200 (542)],"    Þa andswarde hire þe engel & ðus cwæð, ðu ne miht heom na of ðissere stowe læden ær heo iwrohte beon ac ðu scealt heom her wurcen haten & ðone bridel syððan mid þe læden."
[027300 (544)],    & heo þa dyde swa ðe engel hire bead & heo ða mildnæglæs wurcen het & hire sylf ðermid wæs.
[027400 (546)],    & on ðare hwile ðe heo song þrigæ þæt halig bed þæt is pater noster þa mild wæron iwrohte & heo heom to constantine brohte hire sunæ.
[027500 (548)],    & þonne he on rade wæs ðonne wende of ðæs horses muðe se lig þæt mon mihte ofer ane mile iseon.
[027600 (549)],    & ælc þare <þe> þæt wundor isegen swiðe afurhte weron & heo þurh þæt cristendom underfengon.
[027700 (551)],    & swa he wæs þreo gear farende.
[027800 (551)],    Swa wide swa he hine mid him lædde swa wide mon cristendom underfon wolde.
[027900 (553)],"    Ða ða þreo gear ifyllede wæron þa com him godes engel to & cwæð, Constantinus, nu hit is þe timæ þæt ðu mid godes bletsungæ eft onettan scealt to ðare halgan ceastre constantinopolim for þam ðingum ðe þu godes wille & his bibod fulfremedlice ifulled hæfst."
[028000 (556)],    Ða dude he sonæ swa þe engel him bead.
[028100 (557)],"    Sone swa he þider com þa het he þone bridel nimen & þa halgæ irenu of aliniæn het & heom mid <mucele> arwurðnesse in to þare halgæ rode ahon het ðær gyt oð þysne andweardan dæg heo ihealdene weron, Amen, Amen."
