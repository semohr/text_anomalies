id,text
"[('', '')]","Of Jacobe, Johannes Broðer."
"[('', '')]","Ðæt Judeissce folc brohte þan hundredes ealdren feo, for þy þæt heo mosten Jacoben swa ateon swa heo wolden, & he heom þæs leafe sealden."
"[('', '')]",Heo genamen hine þa & hine gehæften.
"[('', '')]",Þa wearð mycel geflit betwux þan cristenan & þan hæðenan.
"[('', '')]","Þa cwæð sum þæt hit riht wære þæt man lædde Jacoben forð to heora gesamnunge, & geherdan his word æfter heora æ, & man dyde þa swa."
"[('', '')]","Þa cwædon þa sunderhalgen to Jacobe, Hwy bodest þu þone Hælend, þe wæs ahangen, swa swa we ealle wyten, betwux þan sceððen?"
"[('', '')]","Jacobus soðlice wæs afylled mid þan Halgen Gaste, & heom to cwæð, Gehyreð nu broðre þa leofeste, ge þe telleð eow beon Abrahames bearn."
"[('', '')]",Ure Drihten behet Abrahame ure fæder þæt on his sæde byð yrfeweardod ealle þeoden.
"[('', '')]","Soðlice his sæd næs na ofer Ismaele, ac ofer Isaac, swa swa God sylf cwæð to Abrahame, On Isaac byð þin sæd geceged."
"[('', '')]","& soðlice ure fæder Abraham wæs geteald to Godes freond ær þan þe he embsnyðen wære, & ær þan þe he freolsdæig wurðode, & ær þam þe he ænige godcunde æ cuðe oððe wyste."
"[('', '')]","Gyf þonne Abraham is geworden Godes freond gelyfende, hwy mycele swyðere byð se Godes feond þe ne gelyfð on hine?"
"[('', '')]","Þa Judees cwædon, Hwæt is se þe ne gelefð on God?"
"[('', '')]","Jacobus andswerode, Se þe ne gelefð þæt on Abrahames cynne byð geerfeweard ealle þeode, & se þe ne gelyfð þæt Moyses cwæðe to his folca, God awecð eow mycelne wytega & mærne of eower gebroðren, & þone ge scylan geheren on eallen þingan swa swa me on þan þe he eow bebeott."
"[('', '')]",Þiss he forewitegode þurh God sylfne & þurh his wissunge.
"[('', '')]","Eft Isaias forewytegode beo ures Drihtenes tocyme & cwæð, Efne mæden byð geeacnod on innoðe, & cænð cild, & his name byð Emmanuel, þæt is on smeagunga, God sy mid us."
"[('', '')]","Eft Jeremias cwæð, Eala þu Jerusalem, efne þin alesend cumð & þiss byð his tacne."
"[('', '')]","Blinde eagen he onlihteð, & deafen he forgyfð gehyrnysse, & mid his stefne he awecð deade to life."
"[('', '')]","Eft Ezechiel se wytega cwyðð, Eala þu Syon, þin king cumð & þe gestaðeleð."
"[('', '')]","Daniel soðlice cwæð, Swa swa mannes bearn God cumð to mannen, & he geahneð him ealdordomes & ealle mihten."
"[('', '')]","& soðlice se Halga Gast clypode þurh Dauid & þuss cwæð, Min Drihten cwæð to mine Drihtene, þu eart min bearn for þan ic þe todæig asænde to mannen."
"[('', '')]","Eft fæder stæfne wæs gehyrd of heofone þuss cweðende, He gecegð me his fæder & ic hine asette ofer eallen eorðlice kingen."
"[('', '')]","To Dauiden sylfen God cwæð, Of wæstme þines innoðes ic sette ofer þinne hehsetle."
"[('', '')]","Beo his þrowunge soðlice Isaias se witega cwæð, Swa swa unscaðig lamb God wæs gelædd to slege."
"[('', '')]","Eft Dauid cwæð þurh þone Halgen Gast, Heo adrifen mine handen & mine fet & gerimdan ealle mine ban."
"[('', '')]",Heo soðlice me ymbsceawodan & me beheoldan & todældan min reaf & hluten heom betwynen.
"[('', '')]","Eft on oðre stowe se witega cwæð beo ures Drihtenes þrowunge, Heo sænden on minne mete gealle & on minne drænc eced."
"[('', '')]","Beo his deaðe soðlice is gecweðen, Min flæsc resteð on hyhte, for þan þe þu ne forlætest mine sawle on helle, ne þu ne lætest þine halgen geseon nane brosnunge."
"[('', '')]","Eft beo his æriste he sylf cwæð to his Fæder, Ic arise of deaðe & ic cume to þe & mid þe wunige, & for wædlena ermðen & for heofunga þearefena ic arise of deaðe cwæð Drihten."
"[('', '')]","Beo his upastigennysse is awriten soðlice þæt, He asteah on hehnysse & þa gehæfte he gelædde of hæftnysse & eft, He asteah ofer cherubin þan ængle werode & swa fleah on heofones."
"[('', '')]","Eft Anna, Samueles moder, cwæð, Drihten asteah geond heofones & his mihte ateowde, & manege oðre gecyðnysse synd gewritene on þære æ beo ures Drihtenes upstige to heofone."
"[('', '')]","& he nu sitt æt his Fæder swyðre, & cumð to demen cwican & deaden swa swa se witega cwæð, Ure Drihten Crist witodlice cumð, & he nane swigeð, & fyr on his ansyne beornð, & on his embhwyrfte byð swyðlic hreohnysse."
"[('', '')]","Þas þing synden sume gefyllode eornestlice on uren Drihtene Hælende Criste & forðgewitene, & þa þa gyt gewitene ne synd, sculen beon ealle gefyllde, swa swa hit forewitegod is."
"[('', '')]","Soðlice Isaias cwæð beo þan mycelen dome þe toweard is, þæt deade ariseð of heora byrigene, & byð geedcwicode ealle þa þa nu on byrigene resteð."
"[('', '')]","Eac Dauid se salmscop cwæð, þæt God hæfð þone mihte þæt he æighwylcen mænn forgelt beo his gewyrhten."
"[('', '')]","Nu bidde ic leofa gebroðre, cwæð Sanctus Jacobus, þæt æighwylc eower dædbote do his synnen, þæt he þonne ne þurfe yfel onfon æfter his geearnunge."
"[('', '')]","Se þe hine sylfne wat beo ænige dæle scyldigne, þæt he þæs þrowunge geyfelode þe ealne middeneard mid his rode alesde, he þæs dædbote do, þa hwile þa he on þyssen life seo."
"[('', '')]","For þan witodlice ne byð nane mænn dædbote alefd æfter þyssen life, ac hæfð æighwylc an swa swa he her geearneð swa god swa yfel."
"[('', '')]","Eornestlice Dauid cwæð þurh þone Halgen Gast beo Drihtene, þæt þa Judees agulden him yfel for gode, & hatunge for his lufe þe he heom gecydde."
"[('', '')]","Witodlice he arærde creoperes of heora cynne, þe alefede wæron, & hreoflen he geclænsode, blinde he onlihte, & deoflen he aflegde of wodsican mannen, & deade he awehte, & swa þeh ealle þa Judees cwædan anre stefne þæt he wære deaðes scyldig."
"[('', '')]","& eac þæt wæs forewitegod þurh Dauid hwu his agen discipul hine belæwde & to deaðe gesealde, þa he cwæð,Qui edebat panem meum ampliauit aduersum me supplantationem, þæt is Se þe ett minne hlaf mid me, þæncð me to beswican."
"[('', '')]","Ealle þas þing, leofe gebroðre, Abrahames bearn foresædan þurh þone halgen Gast."
"[('', '')]","Hwæt wene þe nu gyf ge gelyfen nylleð on God, þæt ge mugen ætwinden þan ecen wite þonne oðre þeode gelyfeð þære witegane stefne & þæra hehfædera?"
"[('', '')]","Ic cweðe, þæt ge wel wurðe syn þæt ge gewitnode beon."
"[('', '')]","Ac ge ageð mycele þearfe, þæt ge dædbote don eower synnen mid teare gyten, & mid heofunge, þelæste us belimpe þæt ilca þe belamp þan wiðerrædan, þe Dauid embe singð on his salmsange,Aperta est terra & deglutiuit Dathan & operuit super congregationem Abyron; Seo eorðe wearð geopened & forswealh Dathan, & oferwreah wreah heora gesamnunge, þe nolde dædbote don heora synnen."
"[('', '')]",& heo mid lege forbærnde wurdon.
"[('', '')]","Þas þing & oðre gelice, Jacobus bodede þan folca swa lange, þæt God ælmihtig him getyðede swa mycelne gefean, þæt eall þæt folc þe þær gegaderod wæs, anre stefne clypode, Eala þu halge Jacobus, mycel habbe we gesynegod & mycel habbe we to yfele gedon."
"[('', '')]","We biddeð eadmodlice nu, þæt þu tæce us dædbote to done."
"[('', '')]","Sanctus Jacobus heom andswerede, Eale ge leofe gebroðre, ne scule ge nateshwan eow forðæncen."
"[('', '')]","Gelyfeð on God & byð gefulhtnede, þonne byð ealle eower synnen adilogode."
"[('', '')]",Æfter feawe dagen soðlice Abiathar se hæðene biscop geseh þæt swa mycel menige þæs folcas on Drihten gelefde.
"[('', '')]","Þa astyrede he mycele saca on þan folca, & swyðlice ceaste þurh his feoh gestreon, swa þæt an of þan sunderhalgen of ða writeren befeng þæs halgen sweore mid anen rape, & swa hine gelædde to Herodes cafertone þæs kinges."
"[('', '')]",Se wæs Archelaus sune.
"[('', '')]","He het þa þæt me hine beheafdigen scolde, & þa þa me hine to beheafdunge lædde."
"[('', '')]","Þa geseh he sumne creopere licgende on his weige & þuss him to clypigende wæs, Sæinte Jacob Hælendes Cristes ærendrace, ales me fram þyssen sare, for þan þe ealle mine leomen synd gecwylmode."
"[('', '')]","Se halge Jacobus him andswerode, On mines Drihtenes name Hælendes Cristes, þe onhangen wæs on rode galgan, for þæs lufe me læt nu to beheafdunge, aris nu upp ansund and bletse þinne Scyppend middeneardes Hælend."
"[('', '')]","He þærrihte aras, & ongann blissigende eornen."
"[('', '')]",& bletsigen Drihtenes name Hælendes Cristes.
"[('', '')]","Þa se sunderhalge Josias þæt geseh, þe hine ær to beheafdunge gelædde, ongann feallen to Jacobes foten þuss cweðende, Ic bidde þe for þines Drihtnes name, þæt þu me forgeofenysse sylle þæs þe ic wið þe agylt habbe, & do me dælnymende beon þære ecen myrhðe."
"[('', '')]","Þa undergeat se halge Jacobus þæt his heorte wæs geneosod fram þan ælmihtigan Gode, & cwæð to him, Gelyfst þu þæt se sy soð God, þe þa Judees on rode hengan?"
"[('', '')]","Josias andswerode, Ic gelefe, & þæt is min geleafe nu oðð þysne time þæt he is þæs lyfigendan Godes Sune."
"[('', '')]","Þa wæs eall þiss gecyðd þan ealdorbiscope, þe Abiathar hatte, & he let þa gehæften Josiam & him to cwæð, Gewisslice gyf þu ne gecerst fram Jacobe, & weregest þæs Hælendes name þe he bodeð, mid him þu scealt beon beheafdod."
"[('', '')]","Josias andswerode, Aweregod beo þu & ealle þine lease godes, for þan þe þu awendest þe fram þæs soðen Godes beboden."
"[('', '')]","Mines Drihtenes name, soðlice Hælendes Cristes þe Jacobus bodeð, is gebletsod on ecnysse."
"[('', '')]","Þa het Abiathar beaten his muð þearle swyðe, & hine syððen sænde to Heroden, & gewrit mid him þæt me hine samod beheafdigen scolde mid Jacobe."
"[('', '')]","Þa heo becomen soðlice to þære stowe þær me hine beheafdigen scolde, þa cwæð Sanctus Jacobus to þan cwylleren, Ic bidde eow eadmoddre bene þæt ær þan þe ge us beheafdigen, doð us hider bringan wæter to, & me brohte heom þa to sesterfulne wæteres."
"[('', '')]","Se halge Jacobus cwæð to Josiam, Gelyfst þu on ures Drihtenes namen Hælendes Cristes þæs lyfigenden Godes Bearn?"
"[('', '')]","He andswerode, Ic gelefe."
"[('', '')]","Se halge Jacobus hine begeat þa mid þan wætere & him to cwæð, Forgyf me sibbne coss."
"[('', '')]","Mid þan þe Josias hine cyssinde wæs, þa asænde he his hand ofer his heafod & worhte Cristes rodetacn ofer his forheafde, & hine swa gebletsode."
"[('', '')]",Josias wearð þa fullfremod on geleafen ures Drihtenes Hælendes Cristes & on ænne time samod mid þan apostole gemartyrod wearð & ferden swa to Drihtene to heofone rice.
"[('', '')]","Þan sy wuldor & wurðmynt a on ealra wurlde wurld, Amen."
