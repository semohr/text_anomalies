id,text
[000100 (1)],"    Men ða leofestan, gehyraþ nu hwæt her segþ on þissum bocum be þære halgan fæmnan Sancta Marian, hu be hire on þas tid geworden wæs."
[000200 (3)],    Heo wæs wæccende dæges & nihtes & hie gebiddende æfter Drihtnes upstige.
[000300 (4)],"    Þa com hire to Drihtnes engel & he wæs cweþende, Aris þu Maria & onfoh þissum palmtwige þe ic þe nu brohte, for þan þu bist soþlice ær þrim dagum genumen of þinum lichoman, & ealle Drihtnes apostolas beoþ sende þe to bebyrgenne."
[000400 (8)],"    Þa cwæþ Maria to þæm engle, Hwæt is þin nama?"
[000500 (9)],"    Þa cwæþ se engel to hire, Hwæt secestu minne naman, forþon he is mycel & wundorlic?"
[000600 (11)],    Þa Sancta Maria þis gehyrde þa astah heo on þone munt þe wæs nemned Oliuete.
[000700 (12)],"    & þæt wæs soþlice swiþe scinende palmtwig & hit wæs þa swa leoht swa se mergenlica steorra, þe heo þær onfeng of þæs engles handa."
[000800 (14)],    Þa wæs heo swiþe wynsumiende & mid mycle gefean gewuldrad.
[000900 (15)],    & ealle þa þe þær wæron hie gesawon þæt se engel þe ær com to hire astah on heofenas mid myclum leohte.
[001000 (17)],"    Þa wæs Maria eft hweorfende to hire huse, & heo þa alegde þæt palmtwig mid ealre eaþmodnesse, þe heo ær onfeng of þæs engles handa."
[001100 (19)],"    & heo eac alegde hire hrægl þe heo mid gegyred wæs, & þwoh hire lichoman."
[001200 (20)],"    & heo hie gegyrede mid þon selestan hrægle & þa wæs swiþe gefeonde & swiþe blissigende, & bletsode god & wæs cweþende,Benedico nomen tuum et laudabile in secula seculorum; Ic bletsige þinne þone halgan naman, forþon þe he is mycel & hergendlic in worlda world."
[001300 (25)],    Ic þe bidde min Drihten þæt þu sende ofer me þine bletsunga.
[001400 (26)],"    Þa wæs Maria cweþende, Mid þy þe þu me hate of minum lichoman gewitan, þonne onfoh þu minre sawle."
[001500 (28)],"    Þa wæs se engel cweþende, Ne beo þu, Maria, geunreted."
[001600 (29)],"    Mid þy þe heo þis gehyrde, þa wæs heo cleopigende & cegende ealle hire magas þa þe þær neah wæron, & wæs cweþende, Gehyraþ me nu ealle, & gelyfaþ ge ealle on God Fæder ælmihtigne, forþon þys morgenlican dæge ic beo gangende of minum lichoman & ic gange to minum Gode."
[001700 (34)],    & ic bidde eow ealle þæt ge anmodlice wacian mid me oþ þa tid þe on þæm dæge biþ mines gewinnes ende.
[001800 (35)],"    & mid þy þe heo þis gecweden hæfde, <þa> com þær sona se <eadega>."
[001900 (37)],"    <Dura> ðæra halgan Marian, & hie gesawon be him tweonum þæt heo wæs gewuldrod."
[002000 (38)],"    & hie þa haletton on hie & hie cwædon,Deo gratias, forðon we wæron todæge ealle on annesse gemedemode."
[002100 (40)],"    Forðon is soðlice se cwide gefylled Dauides ðæs witgan þe he cwæð,Ecce quam bonum et quam iocundum habitare fratres in unum, Hu good is & hu wynsum þæt mon eardige on ðara gebroðra annesse."
[002200 (43)],"    & þa cwæð hira ælc to oðrum, uton gebiddan us to urum Drihtne þæt he us þæt cuþ gedo þæt he us todæge wolde on ðisse tide gesomnian."
[002300 (46)],"    Þa cwæð Petrus to Paule, Broðor Pawlus, aris þu & gebide þe ær, forðon þu eart leohtes swer."
[002400 (47)],"    &, ealle þa þe ymbe me standaþ hie hie syndan betran þonne ic & þu eart forelærende on ðara apostola gebede, & þu eart eal Drihtnes gife full."
[002500 (50)],    Þa wæron ealle þa apostolas gefeonde for Paules eaðmodnesse.
[002600 (51)],"    & swa swa Petrus gesette þysum menniscum cynne, þa aþenede Sanctus Petrus his handa to Gode."
[002700 (52)],"    & wæs cweþende,Domine Deus omnipotens, qui sedes super cherubin æt profundi, Drihten ælmihtig God, þu þe sitest ofer cherubine & ofer deopnesse ealra grunda, & we ahebbað ure handa to þe on anlicnesse þinre rode, & on þinre cyþþe we ræste habbaþ, forðon þe þu sylest urum leomum ræste, forðon ðe hie on þinum noman wunnon."
[002800 (58)],    & þu eallum oferhydigum eaþmodnesse forgifest & oferswiþest deaþ.
[002900 (59)],"    Þu eart soþlice ure ræst, & þu Drihten eart ure Scyldend, & on þe we cegeaþ, ðu þe wunast on Suna & Fæder on þe & þu eart ana mid Halige Gaste on worlda world."
[003000 (62)],"    Þa ondswaredon him ealle þa apostolas & cwædon, Amen."
[003100 (62)],"    Þa arn se eadiga Iohannes to eallum þam apostolum, & wæs cweðende to him,Benedicite fratres, et dixerunt Petrus, Bletsiað gebroðor þa leofestan, urne Drihten."
[003200 (65)],"    Þa cwæð Petrus & Andreas to Iohanne, þu leofa drihten, gecyþe us hwylce gemete þu come todæg to us."
[003300 (67)],"    Þa cwæþ Iohannes, Bletsiað, broþor þa leofestan, urne <god> & gehyraþ ge ealle þæt he wæs gongende to dæg on þas ceastre, & he wæs lærende þæt ge eow gebædon to Gode on þa nigoþan tid þæs dæges."
[003400 (70)],"    & þa semninga astag mycel wolcen on þa ilcan stowe on þære þe we wæron gesamnode, þær we geherdan Godes word, & þa sæmninga þa embsealdon ealle þa apostolas þa halgan Marian & hie gegripan on hire middel."
[003500 (74)],"    & þa gesawon hie & ealle þa þe þær wæron, þæt se eadiga Michael genam & þa slog on þæs huses duru, & heo him ne forwyrnde ac heo hie ontynde."
[003600 (76)],    & he þær gemette swiþe manig folc þe þær ætstodan.
[003700 (77)],"    & þær eac stod þære halgan Marian sweostor & heo spræc to þæm weorode & cwæþ, þys myrgenlican dæge heo biþ gongende of lichoman."
[003800 (79)],    & þa ælc þara þe þis gehyrde wæs swiþe wepende.
[003900 (80)],"    & þa wæs Maria cweþende,Nunc fratres audite, Broþor þa leofestan, gehyraþ ge me nu ealle þæt ic beo þys morgenlican dæge gongende of lichoman."
[004000 (83)],"    Þa cwædon þa apostolas to hire, Ne ceara þu, Maria, ne ne wep, þæt þin folc ne sy gedrefed, forþon þis cwæþ ure Drihten & ure beboda Lareow, mid þy þe he wæs hlifigende ofer sæs brim þa he wæs æt his æfengereordum."
[004100 (86)],"    Forþon ic eow manige ealle þæt, ge þis folc wepende þæt her ymbstandeþ."
[004200 (88)],"    Þa þæt folc ongan tweogan on heora heortan & hie cwædon, To hwan ondrædeþ þeos halige Maria hire deaþ, & mid hire syndan Godes apostolas & oþre þa þe hie beraþ to hire æriste?"
[004300 (91)],"    Þa cwædon þa apostolas to þæm folce, Heo bið swiþor gestrangod be us tweonum þurh Drihtnes gehat & ne tweoge þis folc be hire untrumnesse, ne be hire geleafan."
[004400 (93)],"    & mid þy þe hie þis gesprecen hæfdon, þa com þær se eadiga Iohannes & wæs ingongende of þære halgan Marian huse, & halette on hie mycelre stefne & wæs cweþende,Aue Maria gratia plena Dominus tecum, Hal westu, Maria, þu eart geofe ful."
[004500 (97)],    Þu eart gebletsod.
[004600 (98)],    Betuh ealle wifcyn & betuh ealle halie gastas.
[004700 (98)],"    & heo þa ondswerede & cwæþ, Broþer þa leofestan, ic eow bidde ealle þæt ge me secgan hwylce gemete ge coman ealle samod todæg to me, oþþe hwa sægde eow þæt ic sceolde beon þys mergenlican dæge gongende to heofenum?"
[004800 (102)],    & swa anra gehwylc þara apostola biþ geseted to his synderlicre stowe þæt he bodige his godcundnesse & hire geeacnunge.
[004900 (104)],    & þa apostolas tugon hie up & hie gesetton on þæm fægran neorxnawange.
[005000 (105)],"    Þa wæs Maria wynsumigende on hire gaste & wæs cweþende,Benedico te qui dominaris super omnem benedictionem, Ic þe bletsige, min Drihten, þu þe waldest ealre bletsunge, & ic bletsige eal þin gehat þe þu me gehete."
[005100 (109)],    Ofer minre gecignesse þu gesettest ealle þine apostolas to minre byrgenne.
[005200 (110)],"    & ic bletsige þinne þone halgan noman þe wunaþ in ealra worlda world, Amen."
[005300 (111)],"Et post hec uocauit Sancta Maria omnes apostolas in cubiculo suo et ostendit illis omnem indumentum, Ond þa æfter þon þa cegde seo halige Mariæ to eallum þæm apostolum on hire hordcofan, & him æteowde ealne hire gegyrelan þe heo wolde æt hire byrgenne habban."
[005400 (116)],    & wæs cweþende þis wæs se þridda dæg geworden on þæm heo gewat of lichoman fram us.
[005500 (117)],"    Ond þa cwæþ se eadiga Petrus to eallum þæm apostolum & to eallum þæm folce, Broþor þa leofestan, ic eow bidde ealle þa þe on þisse stowe syndon þæt ge wacian mid me & we bærnan gastlico leohtfato oþþæt Drihten hider cume."
[005600 (121)],    & þa æfter þysum wordum þa com þær ure Drihten.
[005700 (122)],    & he hie gemette ealle anmodlice wæccende.
[005800 (122)],    & he hie onlyhte mid his þæs Halgan Gastes gife.
[005900 (123)],"    & he wæs cweþende to him, Broþor þa leofestan, ne sy eow nænigu cearo þæt ge geseon þæt þeos eadige Maria sy geceged to deaþe."
[006000 (125)],"    & ne biþ heo no to þæm eorþlican deaþe ac heo bið gehered mid Gode, forþon þe hire bið mycel wuldor gegearwod."
[006100 (127)],"    & mid þy þe he þis gecweden hæfde, þa ascean samninga mycel leoht on hire huse þæt ealle þa fynd wæron oferswiþde þa þe þær wæron, & þa þe þæt leoht gesawon þa ne meahton asecgan for þæs leohtes mycelnesse."
[006200 (130)],"    & þa wæs geworden mycel stefn of heofenum to Petre & wæs cweþende, Ic beo mid eow ealle dagas oþ gyfylnesse þisse worlde."
[006300 (132)],"    & þa ahof Petrus his stefne & wæs cweþende, We bletsiaþ þinne naman mid urum saulum & we biddaþ þæt þu fram us ne gewite."
[006400 (134)],"    & we bletsiaþ þe & we biddaþ þæt þu onlyhte ure world, for þæm þe þu eallum miltsast þæm þe on þe gelyfaþ."
[006500 (136)],    & þis wæs cweþende se eadiga Petrus to eallum þæm apostolum & he trymede heora heortan mid Godes geleafan.
[006600 (138)],"    Æfter þyssum wordum gefylde, þa wæs Maria arisende & wæs ut gangende of hire huse, & hie gebæd to þæm gebede þe se engel hire tocwæþ þe þær com to hire."
[006700 (140)],"    Þa þis gebed wæs gefylled þa wæs heo eft gangende on hire hus & heo þa wæs hleonigende ofer hire ræste, & æt hire heafdan sæt se eadiga Petrus & emb þa ræste oþre Cristes þegnas."
[006800 (143)],"    & þa ær þære syxtan tide þæs dæges þa wæs semninga geworden mycel þunorrad, & þær wæs swiþe swete stenc swa þætte ealle þa slepan þe þær wæron."
[006900 (146)],"    & þa apostolas onfengon þære eadigan Marian & þa þre fæmnan þe him Crist ær bebead, þæt hie wacedon buton forlætnesse & þæt hie cyþdon Drihtnes wuldor be <hire> & ealle medemnesse be þære eadigan Marian."
[007000 (149)],    Þa slepan þa ealle þe þær wæron þa com þær semninga ure Drihten Hælend Crist þurh wolcnum mid myccle mengeo engla & wæs ingangende on þære halgan Marian hus on þæt þe heo hie inne reste.
[007100 (153)],"    Michahel se heahengel se wæs ealra engla ealderman, he wæs ymen singende mid eallum þæm englum, mid þy þe Hælend wæs ingongende."
[007200 (155)],"    Þa gemette he ealle þa apostolas emb þære eadigan Marian ræste, and he bletsode þa halgan Marian & wæs cweþende,Benedico te quia quicumque promisisti, Ic þe bletsige min Sancta Maria, & eal swa hwæt swa ic þe gehet eal ic hit gesette."
[007300 (159)],"    Ond þa andswarode him seo halige Maria & wæs cweþende, Ic do a þine gife, min Drihten, & ic þe bidde for þinum naman þæt þu gehwyrfe on me ealle eaþmodnesse þinra beboda, forþon þe ic mæg don þine gife."
[007400 (163)],    Þu eart gemedemod on ecnesse.
[007500 (164)],    & þa onfeng ure Drihten hire saule & he hie þa sealde Sancte Michahele þæm heahengle.
[007600 (165)],    & he onfeng hire saule mid ealra his leoma eaþmodnesse.
[007700 (166)],    & næfde heo noht on hire buton þæt an þæt heo hæfde mennisce onlicnesse & heo hæfde seofon siþum beorhtran saule þonne snaw.
[007800 (168)],"    & þa frægn Petrus urne Drihten & wæs cweþende, Hwylc is of us Drihten þæt hæbbe swa hwite saule swa þeos halige Marie?"
[007900 (170)],"    Þa cwæþ ure Drihten to Petre & to eallum þæm mannum þe þær wæron, þisse halgan Marian saule biþ a gewuldrod mid Gode, & heo biþ aþwægen mid þæm halgan þweale."
[008000 (173)],"    & oþre apostolas beoþ sende beforan hire bære, mid þy þe heo biþ gongende of lichoman."
[008100 (174)],"    & hie ne gemetton nane swa hwite saule swa þære eadigan Marian wæs, forþon heo lufode ma þeostro for hire synnum & heo wæs a þeh gehealden fram hire synnum."
[008200 (177)],    & hie gesawon ealle þæt seo eadige Marie hæfde swa hwite saule swa snaw.
[008300 (178)],"    Þa <cwæþ> ure Hælend to Petre & to þære eadigan Marian lichoman, þys mergenlican dæge heo bið gangende on þisse ceastre on þa swiþran healfe mines dæles & ge þær gemetaþ niwe byrgenne."
[008400 (182)],    Þonne asette ge þone lichoman to þære byrgenne & hine þær healdaþ swa ic eow bebeode.
[008500 (183)],"    Þa mid þy þe he þis gecweden hæfde ure Drihten, þa cleopode semninga þære eadigan Marian lichoma beforan him eallum & wæs cweþende, Wes þu gemyndig, þu gewuldroda Cyning, forþon ic beo þin hondgeweorc."
[008600 (187)],"    & wes þu min gemyndig, forþon ic healde þinra beboda goldhord."
[008700 (188)],"    & þa cwæþ ure Drihten to þære eadigan Marian lichoman, Ne forlæte ic þe næfre min meregrot, ne ic þe næfre ne forlæte, min eorclanstan, forþon þe þu eart soþlice Godes templ."
[008800 (191)],"    & þa he þis gecweden hæfde, þa astah ure Drihten on heofenas."
[008900 (192)],"    Þa nam Petrus & þa oþre apostolas hie, & þa þreo fæmnan þe þær wacodon, & þwogan þære eadigan Marian lichoman, & hie þa asetton ofer hire bære."
[009000 (194)],    & þa æfter þon þa arison ealle þa þe þær slepan & þa brohte Petrus þær þæt palmtwig þæt seo eadige Marie ær onfeng of þæs engles handa.
[009100 (196)],"    Þa cwæþ se eadiga Iohannes,Tu es uirgo, tu debes procidere lectum,."
[009200 (198)],"    Þu eart seo clænoste fæmne, & þe gedafenaþ þæt þu leore on þine bære, & we beran þis palmtwig & cweþan Godes lof."
[009300 (199)],"    Þa cwæþ eft se halga Iohannes, þu eart forelærende on þara apostola gebede, & þe gedafenaþ þæt þu leore on þine bære, & we þe þonne beran þæt we cuman to þære stowe þær Drihten bebead, & ne sy ure nan geunrotsod ac we gesigefæstan þine bære."
[009600 (206)],"    & þa arison þa apostolas, & hie hofan þa bære & hie bæron mid heora handum."
[009700 (208)],"    & Petrus þa soþlice onhof his stefne & wæs cweþende,In exitu Israhel ex Egypto, Alleluia, Israhel wæs ut gangende."
[009800 (210)],"    Of ægyptum, & wæs singende, Alleluia & Drihten is soþlice þisse bære fultumiende."
[009900 (211)],"    & þa apostolas wæron gangende on wolcnum & hie þa bæron þa bære, & hie cwædon Godes lof."
[010000 (213)],"    Þa þæt folc þa þæt gehyrde, & þa Iudeas gesawon þa mycclan mengeo engla & heora stefn wæs swiþe hlud, & hie heredon God, þa wæron hie swiþe erre on heora mode."
[010100 (215)],"    & heora þa ongon ælc cweþan to oþrum, Hwæt is þeos mengeo & þis folc þe her þus hlude singeþ?"
[010200 (217)],"    Þa cwæþ þara apostola sum þe þær ætstod, Maria is nu soþlice of lichoman gewiten, & we cweþaþ lof ymb hie."
[010300 (219)],"    & þa raþe eode Satanas þæt deofol & þara Iudea ealdormen & heora ongan þa ælc cweþan to oþrum, Uton we nu arisan & acwellan þa apostolas & Marian lichoman geniman & hie þonne mid fyre forbærnon, forþon þe heo gebær þone biswican."
[010400 (223)],"    & þa Iudeas þa arison, & hie þa ongunnon mid sweordum & mid strengþum þyder gan, þohton þæt hie woldan ofslean þa apostolas."
[010500 (225)],"    & þa on þa ilcan tid þa englas þa þær wæron on þæm wolcnum, hie wurdon wyldran þonne þa Iudeas & ongunnan slean þa Iudeas."
[010600 (227)],    & hie þa wurdon sona blinde & feollan to eorþan.
[010700 (228)],    & heora heafdu slogan on þa wagas & hie grapodan mid heora handum on þa eorþan & nystan hwyder hie eodan.
[010800 (230)],"    & þa an þe þær wæs þara Iudea aldorman he genealæcan þæm apostolum, & he þa wæs geseonde þæt seo bær wæs gesigefæsted & hie wæron soþlice ymen singende þa <apostolas> & wæron cweþende, Nu is gefylled þæt mycclle hatheort & þæt mycclle yrre þyses ealdermannes & Drihten us sealde eardunga on þisse stowe & on eallum ussum cynne, & he us sealde orsorh wuldor."
[010900 (236)],"    Ond þa sona se arleasa gerefa cleopode mid mycelre stefne & wæs cweþende, Ic me wille nu onhwyrfan to þisse bære, & þonne gegripan þæt palmtwig & hit þonne to eorþan afyllan, & forsearedum him begen dælas forbrecan & forbærnan."
[011000 (240)],"    Þa wæs he gongende to þære bære & þa on middan þæm lichoman on þære bære, þa wearþ he gefæstnod be þære swiþran handa to þære bære, þæt he hangode to eorþan."
[011100 (242)],"    Þa cleopode he mycelre stefne, & wæs wepende mid tearum on þara apostola gesyhþe, & wæs þus cweþende,Adiuro uos per Deum uiuum,."
[011200 (245)],"    Ic <eow> halsige þurh þone lifgendan God þæt ge me ne forseon on þisse mycclan nedðearfe tide ond ðe bide ealra swiþost, min se halga Petrus, þæt þu sy gemyndig hwæt min fæder þe gedyde, þa he wæs duruweard."
[011300 (248)],"    Þa frægn hine soþlice Petrus & cwæþ, Wære þu mid ðinum fæder þa he me swa ladode þæt hie me ne gegripon?"
[011400 (250)],"    & þa cwæþ se ealderman eft, Ic eow nu bidde ealle þæt ge me ne forseon."
[011500 (251)],"    Ond þa cwæþ soþlice Petrus to him, Nis þæt soþlice min miht ne næniges ures, ac gif þu gelyfest on Hælende Crist, þæt he sy Godes Sunu þæs lyfgendan, & arise fram deaþe."
[011600 (254)],"    Gif þu þonne ne gelyfest þæt he sy Godes Sunu, þonne ne bist þu aseted on eorþan."
[011700 (255)],"    Ac we witan þæt þyses menniscan cynnes fynd ablende eowre heortan þæt Crist ne wære soþ God, & þonne bist þu gehæled fram him."
[011800 (258)],"    Ac gong þu nu soþlice, & cys þas bære, & cweþ to þysum lichoman þæt þu gelyfe on God Fæder & on Marian, forþon heo bær Hælendne Crist."
[011900 (260)],    & þa se ealderman þara sacerda bletsode Marian mid his tungan Ebreiscre stefne þurh wuldor.
[012000 (262)],    & heora nænig þa bære þa hwile ne ahof.
[012100 (262)],"    & þa æfter fyrstmearce þa bletsode he eft Marian lichoman on Moyses boca gewitnesse, & þurh swiðe manigfealde gewreotu."
[012200 (264)],    Ond of eallum þæm he wæs cweþende þæt Maria wære þæs lifgendan Godes templ.
[012300 (266)],"    Þa wæron þa apostolas swiþe wundrigende fram him & wæron cweþende to him, hwonon him þa wundorlican gereordo coman."
[012400 (268)],"    Þa cwæþ Petrus to him, Aræce þine handa & cweþ þæt þu gelyfe on ures Hælendes Cristes naman, & on ealre þinre heortan, þonne wesaþ þine handa sona geedneowode & beoþ swa hie ær wæron beforan þe."
[012500 (271)],    & þa wæs hraþe geworden þæt he gelyfde on his heortan.
[012600 (272)],"    & þa cwæþ Petrus eft to him, Aris nu & onfoh þysum palmtwige þe her is beforan þisse halgan Marian bære."
[012700 (274)],"    & þonne gang to þissa Iudea ceastre to þæm þe þær ofslegene syndon mid blindnesse, ond sprec to him & cweþ, Swa hwylc swa ne gelyfeþ on Hælend Crist þæt he sy Godes Sunu þæs lifgendan, þonne beoþ þæs eagan betynede."
[012800 (278)],"    & þonne gif hwylc gelyfe on God, þonne æthrin þu heora eagan mid þysum palmtwige þe þu her onfenge on þine hand, þonne onfoþ hie raþe gesyhþe."
[012900 (281)],    Se þonne witodlice ne gelyfeþ on God þonne ne gesyhþ se næfre on ecnesse.
[013000 (282)],    Ond þa eode se ealdorman þara Iudea & þara sacerda & wæs cweþende swa him ær bebead se eadga Petrus.
[013100 (284)],    & he <gemette> swiþe manige on þæm folce wepende.
[013200 (284)],"    & wæron cweþende, Wa us la, forþon be us is nu geworden swa swa on Sodoma byrig wæs."
[013300 (286)],    Þær wæs geworden þæt þær com ofer hie on fruman mycel broga & hie wæron mid blindnesse slegene.
[013400 (288)],    Ond æfter þon þa sende Drihten fyr of heofenum ofer hie & hie mid ealle forbærnde.
[013500 (289)],"    & hie þa wæron cweþende, Nu soþlice we syndon gefyllede mid ealre eaþmodnesse."
[013600 (291)],"    & þa soþlice him swa wependum, þa com þara sacerda ealdorman þe Petrus him tosende."
[013700 (292)],    & he þa wæs sprecende to him eallum þæm ilcum wordum þe him ær Petrus bebead.
[013800 (294)],"    & he gehyrde heora þrowunga, & he þa wundrode æfter þære gesihþe."
[013900 (295)],"    Ond he wæs cweþende, Swa hwylc swa gelyfeþ on God ælmihtigne his wordum þonne wile he onfon rihtre ondetnesse for Cristes naman Godes Suna þæs lifgendan, þonne onfeh se hraþe gesihþe."
[014000 (298)],"    Se þonne witodlice ne gelyfþ on God, þonne wunaþ he on blindnesse aa on ecnesse."
[014100 (299)],    Ond hie þa wurdan hraþe gelyfde & Crist him sealde gesihþe.
[014200 (300)],    Ond þa witodlice þa apostolas bæron Marian lichoman oþþæt hie coman to þære byrgenne þær Drihten him bebead.
[014300 (302)],"    & hie þa þær bebyrigdon Marian lichoman, & þa setton hie æt þære byrgenne dura swa swa Drihten Hælende Crist him bebead."
[014400 (304)],"    & þa him swa sittendum þa com þær semninga ure Drihten mid myccle mengeo engla, & cwæþ to him, Sib sy, broþor, mid eow."
[014500 (306)],    & he þa bebead Michahele þæm heahengle þæt he onfenge þære eadigan Marian sawle mid wolcnum & þa onfeng Michahel þære saule.
[014600 (309)],    Ond he þa cwæþ to þæm apostolum oþþæt hie ealle nealæhton to Drihtne Hælendum Criste.
[014700 (310)],    Ond þonne þære sawle onfeng on wolcnum & Drihten bead þæm wolcnum þæt hie eodan on neorxna wang & þær asetton þære eadigan Marian sawle.
[014800 (312)],    & on neorxna wange biþ a wuldor mid Gode & mid eallum his gecorenum soþlice.
[014900 (314)],"    On þa soþlice æt þære þriddan tide þæs dæges, þa com þær Drihten mid myclum menigeo, & halette þa apostolas & wæs cweþende, Sib sy mid eow, broþor."
[015000 (316)],"    & þa andsweredan him þa apostolas & hie cwædon Wuldor þe sy, God, forþon þe þu dydest ana mycel wuldor."
[015100 (318)],"    Þa cwæþ ure Hælend to him, ær ic wæs sended fram minum Fæder to þæm þæt ic sceolde gefyllan mine þa halgan þrowunge."
[015200 (320)],"    Ond ic þa wæs gehwyrfed on minne lichoman, swa ic eow ær gehet, & on eallum þæm þe me fylgende wæron on þissum menniscan cynne."
[015300 (322)],    & ic wæs sittende ofer manna bearnum on minum mægenþrymme ond wæs sittende ofer eow on minum hehsetle.
[015400 (324)],    & ic demde twelf þeodum on þrim Israhela folcum & of þæm twelf mægþum.
[015500 (325)],    & be mines Fæder hæse ic wearþ eft on lichoman geseted.
[015600 (326)],"    & for heora halignesse ic me gehalgode to þæm unbesmitenan temple & heo is seo clæneste fæmne, & heo wæs fæmne ær hire beorþre & heo wunaþ fæmne æfter hire beorþre."
[015700 (329)],"    Ond þa cwæþ Hælend to þæm apostolum, Hwæt wille ge nu?"
[015800 (330)],    Hwæt ic hire doo?
[015900 (330)],"    & þa andswarode him Petrus & ealle þa apostolas & cwædon, Drihten, þu þe gecure þæt fæt on to eardienne, & heo is þin seo clæneste fæmne ær ealre worlde, & þu miht soþlice & gesewenlice þine mihte gecyþan on Marian þinre þeowan."
[016000 (334)],"    & þu oferswiþdest deaþ, ond þu eart rixiende on þinum wuldre, swa þu nu miht þinre modor lichoman eft aweccan fram deaþe."
[016100 (336)],"    & þa raþe wæs Drihten blissiende on heofenas & wæs cweþende to his apostolum, Wese hit nu be eowrum domum."
[016200 (338)],    & þa hraþe bead Drihten Gabriele þæm heahengle þæt he wylede þone stan fram þære byrgenne duru.
[016300 (340)],    Ond þa Michael se heahengel geondweardode þære eadigan Marian sawle beforan Drihtne.
[016400 (341)],"    Ond þa wæs Drihten cweþende to Marian lichoman, Aris þu, min seo nehste & min culufre & mines wuldres eardung, & forþon þe þu eart lifes fæt, & þu eart þæt heofenlice templ, & næron nænige leahtras gefylde on þinre heortan, ond þu ne þrowast nænige þrowunge on þinum lichoman."
[016500 (346)],"    Ond þa cwæþ Drihten eft to þæm lichoman, Aris þu nu of þinre byrgenne."
[016600 (347)],"    & þa sona aras Maria of þære byrgenne, & ymbfeng Drihtnes fet, ond þa ongan wuldrian on God & wæs cweþende, Min Drihten, ne mæg ic ealle þa gife forþbringan þe þu me forgeafe for þinum naman, & hweþre hi ne magon ealle þine bletsunge gefyllan."
[016700 (351)],    & þu eart Israhela God & þu eart ahafen mid þinum Fæder & mid þinum þy Halgan Gaste on worlda world.
[016800 (353)],"    On þa ahof Drihten hie up & hie þa cyste, & hie þa sealde Michahele þæm heahengle & he hie þa ahof up on wolcnum beforan Drihtnes gesihþe."
[016900 (355)],"    Ond cwæþ Drihten to þæm apostolum, gangaþ nu to me on wolcnum."
[017000 (357)],"    & þa mid þy þe hie wæron gangende to him þa wæs Drihten hie cyssende & wæs cweþende,Pacem meam do uobis, Alleluia, Ic forlæte mine sibbe to eow þurh mines Fæder þone Halgan Gast, ond ic eow sylle mine sibbe þurh min þæt hehste lof, ond ic beo mid eow ealle dagas oþ þa geendunga þisse worlde."
[017100 (362)],"    & Drihten cwæþ to þæm englum, Singaþ nu & onfoh minre meder on neorxnawonge."
[017200 (363)],    & þa apostolas on heora mægene hofan Marian lichoman up mid wolcnum & hine þa asetton on neorxnawanges gefean.
[017300 (365)],    & nu syndon gesette þa apostolas inhlet æ hie bodian hire.
[017400 (366)],"    Ond we nu ondetton Godes mycelnesse & singan on Marian naman,Magnificat anima mea."
[017500 (368)],"    Forþon heo þus cwæþ þa heo Magnificaþ sang, Min Drihten, gemycla mine sauwle."
[017600 (369)],"Et exultauit, & gedo þæt min gast wynsumige on þinre hælo, forþon þe þu eart soþ God."
[017700 (370)],"Quia respexit, forþon þu nu sceawa þines mægdenes eaþmodnesse."
[017800 (371)],"    & min Drihten, cwæþ Sancte Marie, Gedo þu þæt eall cynn cweþe þæt ic sy seo eadgoste fæmne."
[017900 (373)],"Qui fecit, forþon þu me dydest mycel & þu eart mihtig & þin nama halig."
[018000 (374)],"Et misericordia, & þin mildheortnes is mid eallum þæm cynne þe þe him ondrædaþ."
[018100 (376)],"Fecit potentiam, & he dyde mycle mihte on his <earman>, & he todælde ealle þa þe þær wæron ofermode on heora heortan, & noldan on hine getrywan."
[018200 (378)],"Deposuit, & he asette þa mihtigan of heora setle & þæt wæs Satanas mid his deoflum, þa he wæs on heofena rice, & he þa for his oferhygdum & his <deoflu> mid him wurdon aworpene on hellegrund."
[018300 (381)],    & Drihten ealle eaþmode upahefþ on ecnesse.
[018400 (382)],"Esurientes, & þa wæs Sancta Maria cweþende þæt Drihten ealle þa gefylde on heofona wuldres fægernesse þa þe hie on eorþan leton hingrian & þyrstan for his naman."
[018500 (384)],"    & ealle þa men þa þe onfengon welan & on oferfylle swiþor gehyhton þonne on God, & hie syne swa forleton on idelnesse, þonne gegearwode he þæm ece forwyrde."
[018600 (387)],"Suscepit Israel, & Israhel onfehþ eallum his cnihtum & wæs gemyndig ealre his mildheortnesse."
[018700 (389)],    Swa Matheus wæs cweþende þæt Drihten astige on sume tid on anne munt mid myccle weorode his haligra & þa gesæt he on þæm munte.
[018800 (391)],"Sicut locutus est, & þa eodan his þegnas to him & þa ontynde Hælend his muð & wæs sprecende to urum fæderum & to Abrahame & wæs cweþende þæt his sæd oferweoxe ealle þas woruld."
[018900 (394)],"    & he þa lærde his apostolas, him sægde þurh hwæt seo saul eadegust gewurde & þus cwæþ, Eadige beoþ þearfena gastas & hie restaþ on heofena rice."
[019000 (396)],    & eadige beoð þa þe þissa eorþwelena ne gymaþ.
[019100 (397)],"    & eadige beoþ þa þe wepaþ nu for heora synnum, forþon hi beoþ eft afrefrede on heofona rice."
[019200 (399)],"    Ac utan we biddan þa fæmnan Sancta Marian þæt heo us sy milde þingere wið urne Drihten Hælendne Crist ondweardes rædes & eces wuldres, to þæm us gefultumige ure Drihten, Amen."
