id,text
[000100 (1)],"    Men ða leofestan, us is to worðianne and to mærsianne seo gemind þæs halgan heahengles, Sancte michaeles, se wæs wundorlic ærendraca ðæs ælmihtigan dryhtenes."
[000200 (4)],    Eac swilce nu todæge þam getriwum folce he wæs inlihted and gebirhted.
[000300 (6)],"    For ðon ðonne men ða leofestan, blission we and gefeon in þisne simbelnisse dæg þæs halgan heahengles Sancte michaeles se is on hefenum gecweden swa swa god sylfa age."
[000400 (10)],"    Gehyron we for þon sinderlice drihtnes he is efenrixiende, he is swiðe mihtig þam heahenglum þa standað dæges and nihtes beforan þrymsetle dryhtnes, se is eallra haligra fultum."
[000500 (13)],    And he is reccend eallra haligra saula and he is nergende godes folces and he is strong on gefeohte wið ðane miclan drocan.
[000600 (16)],    Swa hit sagað her on pocalipsis þære bec.
[000700 (18)],"    Blission we on heofonas and on ða þe on heofnum sint for ðon ðe Sanctus michael he is strong feohtend wið þone miclan dracan, þæt is ðonne wið ðam awyrgedum gæstum."
[000800 (21)],    On þisne heahengel we sculon gelyfan and biddan us on fultum on ægehwilcere frecennesse þam cristenum folce.
[000900 (25)],"    Ðis is se halga heahengel, Sanctus michael se wæs andfengo abeles saule þæs ærestan martires ðone his broðor cain for æfstum ofsloh."
[001000 (29)],"    Ðis is se halga heahengel, Sanctus michael se is hæleda healdend and dryhtne fultummendum."
[001100 (31)],    Hira feorh he generede þæt wæs þonne noe and his suna þry and hira feower wif in þam micelan flode.
[001200 (34)],"    Ðis is se halga heahengel, Sancte michael þæs gemynd we nu todæge se wæs abrahames <alysend> þæs heahfæderes ofer caldea þeode cumende fultumendum."
[001300 (37)],    And he wæs latteow þam ðrym heahfæderum abrahame and isace and iacobe þurh ða ælðydigan land and ða uncuðan wegas he wæs him simle onweard fultum on æghwilcere frecydnesse.
[001400 (42)],"    Þis is se halga heahengel, Sancte michael se wæs ferende on eastron þurh israela hus and egypta frumbearn he ofsloh and israela bearn he gefryðode."
[001500 (46)],"    Þis is se halga heahengel, Sancte michael se ðe drihtne fultummendum þæt cristene folc mid his <gescyldnisse> in þam westene feowerti wintra he hit ferede and fedde."
[001600 (50)],"    Ðis is se halga heahengel, Sancte michael se gesigefæsted stod beforan canonica cinne and þurh iobes handa þæt israelica folc he gelædde to þam gehatlande þæt is flowende hunie and meolce."
[001700 (55)],"    Þis is se halga heahengel, Sancte michael and se æþela forestihtend in þæra cræftena handa þe salamones templ timbredon."
[001800 (58)],"    Þis is se halga heahengel, Sancte michael se wæs strong scyldend þam þrym cnihtum þa wæron sende in ofen birnendes fires."
[001900 (60)],"    And he þa him bistod se engel and snitera gast, he dihtode in hira muð þæt wæs þonne se halga,Benedicete."
[002000 (64)],"    Þis is se halga heahengel, Sancte michael and se æþela scyldend wið deofles swipornesse swa se witega sægde þæt þæt deofol þohte þæt he scolde gelæran þæt folc þæt hi worðodon moyses lichaman for god for his fægernesse."
[002100 (68)],"    Ða cwæð him to se halga engel, ic ðe beode mid mines drihtnes worde þæt ðu þæge þristnesse ne gedo þæt ðu his folc ne gescildige."
[002200 (72)],"    Þis is se halga heahengel, Sancte michael se ðe a onweard fultum þurhwunode and drihtnes witigan mid him in æghwilcere stowe."
[002300 (76)],"    Þis is se halga heahengel, Sancte michael þam dryhten befæste Sancta marian saule æfter hire forðfore and he hi him bebead."
[002400 (79)],"    Þis is se halga heahengel, Sancte michael se ðe onra gewilces soðfæstes mannes saule gelædeð þurh þa gatu þæs ecan lifes to hefena rice."
[002500 (83)],"    Þis is se halga heahengel, Sancte michael se ðe anra gehwilces haliges mannes bene gelæteð in dryhtnes gesyðe and he his hiredes gewyrht mid frofre he him eft to forlæteð."
[002600 (88)],"    Þis is se halga heahengel, Sanctus Michael and se snotora dihtend ðære cynelecra husa and his is se getreowa hierde ðære halgan heofonlicon ceastre."
[002700 (92)],"    Þis is se halga heahengel, Sanctus michael and se <gleawamod> bigena ðæs cynelican wingerdes se ðe ðisne getreowne gedeð and þa berian he gesamnað."
[002800 (95)],    And ða <winestran> he ut awirpð and ðane wæstm þæs godan wingerdes he agifeð his hlaforde hwæt sindon þa beorgas ðe he þær samnað þæt sindon haligra manna and soðfæstra saula.
[002900 (100)],"    Þis is se halga heahengel, Sanctus michael se goda hirde ðæs dryhtenlican eowdes se ðe ne læteð wulf ne ðeof nane wuht gewirdan on his hlafordes heorde."
[003000 (104)],"    Þis is se halga heahengel, Sanctus michael and se gesundfulla sawend cristes æcera and se <wæstmberenda> riftere ðæra hwitra ðeodlanda se his hlafordes bernas gefelleð mid þy clænestan hwæte and ða egelan and ða fulnesse ut aworpeð nymðe ðæt sindon ða soðfæstan ðe he ascadæt fram ðam sinfullum saulum."
[003100 (111)],"    Þis is se halga heahengel, Sanctus michael and se getreowa þeow þane dryhten gesette ofer ealne hiwscipe þæt he him mete sealde on ða rihtan tid."
[003200 (114)],    Hwæt is se mete nymðe ðæt he sceal on domesdæge anra gehwelcum men his dæda edlean forgildan?
[003300 (117)],"    Þis is se halga heahengel, Sanctus michael and þæt beorhte tungel þæt bið ascinende dæges and nihtes on hefonum betwexh <ðam> gæstelicum tunglum beforan ðam godcundan cyninge."
[003400 (121)],"    Þis is se halga heahengel, Sanctus michael and se æðela nowend and se gleawa frumlida and se þancwirðesta stigend se ðe his scip gefelleð and mid heofonlicum wælum hit gefylleð þæt is ðonne mid þam halgum saulum."
[003500 (126)],    And mid ðy wrygelse ðære godcundan gefillnesse ofer þæs sæs yðe he hit gelædeð þæt is ðanne ofer ðisses middangeardes frecennesse and þa halegan saula gelædeð to þære yðe ðæs heofoncundan lifes.
[003600 (131)],"    Þis is se halga heahengel, Sanctus michael se ðe com on fultum þam crystenon."
[003700 (132)],    Swa hit sægð in actum apostolorum þæt on sumere ceastre ðære nama wæs træleg and æghwelce geare hæðen here ayddon ða ceasterware.
[003800 (135)],    Ða gecwædon ða ceasterware him betweonum ðreora daga fæsten.
[003900 (137)],    And þa þæt fæsten geendod wæs ða com him to Sanctus michael and he wæs to gefeohte gearu.
[004000 (139)],    Ða stod he ofer ðæs ceasteres burugate and hæfde him ligen sweord on handa and he aflimde ða elðeodigan sona þæt hi flugon on oðer ðeodland and hi næfre ma ðær oðeowdon.
[004100 (143)],"    Þis is se halga heahengel, Sanctus michael and se mycila mundbora se nu todæg his stowe ætywde on eorðan þæt men sceolden hi ðære dæghwamlice dryhten weorðian."
[004200 (147)],"    Þis is se halga heahengel, Sanctus Michael se ðe ær þisse worulde ende ofslihð þone ealdan feond þæt is se micla draca se ðe æt frymðe middangardes gesceapen wæs to ðam beorhtestan engle."
[004300 (151)],"    Ac he selfa hit forworhte mid ði he cwæð, ic hebbe min heahsetl to norðdæle and ic beo gelic þam <heahstan> cyninge."
[004400 (154)],    And þa gefeol he and gehreas mid his werode on niwulnesse grund efene se illca antacrist se ær ðisse worlde ende cymeð on ðisne middangeard to ðam þæt sceal gesamnian ða ðe his sindon.
[004500 (158)],    Þanne cymeð Sanctus michael and hine ofslihð for ðon ðe he hit æfre geðohte þæt he scolde gelic beon ðan heahstan cyninge.
[004600 (161)],"    Þis is se halga heahengel, Sanctus mihael se ðe on þam neahstan dæge worulde ende and æt þam egesfullan dome he ðonne ða deadan aweceð mid dryhtenes hæse beoruhtere stefene."
[004700 (165)],"    He clipað and þus cwið,Surgite Surgite, arisað arisað."
[004800 (166)],    And þonne arisað ealle ða deadan ðe eorðe forswealg oððe sæ <bescencte> oððe fir forbærnde oððe wildeor abiton oððe fuglas on lande tobæren oððe wirmas on eorðan fræten.
[004900 (171)],"    Þis is se halga heahengel, Sanctus mihael se ðe ða godan to life gelaðað and gelædeð and þa yfelan on deað bescenceð."
[005000 (173)],    And þonne ða halgan saula to heofona rice he gelædeð and þa geomriendan he blisað and þa wanhalan he gelacnað and þa elðeodegan he afrefreð and þam winnendum he ræste forgifð lærnerum gefean he ontyneð and þam lærrendum ongit he gerue læteð.
[005100 (180)],"    Uton þonne nu men ða leofestan biddan we þone halgan heahengel, Sanctus mihael þæt ura saula sie anfenge and hi gelæde on heofoncund rice to þam dryhtene ðe lifað and rixað mid fæder and mid suna and mid þam halgan gaste in ealra <worlda> world a butan ende, amen."
