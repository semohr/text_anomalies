id,text
[000100 (1)],<Sancte> Mildryð.
[000200 (1)],    On drihtnes naman Sanctus augustinus gefulwihte æþelbryht cantwara cyning & ealle his ðeode.
[000300 (2)],"    Þonne wæs eadbald cyning æþelbryhtes sunu & byrhtan his cwene & æþelburh heora dohtor, oðre naman tate, forgifan eadwine norðhymbra cyninge to cwene & Sanctus paulinus mid hire for & gefullode ðone cyning eadwine & ealle his ðeode."
[000400 (7)],    & æfter his life hio eft cantwara byrig gesohte & <hire> broðor eadbald þæne cyning & paulinus se bisceop eft mid hire com.
[000500 (9)],"    & hio hyre þa betstan madmas to cantwaran cyricean brohte hire to gebedrædene & þæs cyninges sawle þe hi begæt, ða man gyt þær inne sceawian mæg."
[000600 (12)],    & he ða paulinus onfeng þa bisceoprice æt hrofeceastre on godes willan & ðær his lif geendode & godes rice begeat.
[000700 (14)],"    Ðonne wæs eormenred cyning & eorcenbyrht cyning & Sancte eanswyð, hi wæron ealle eadbaldes bearn & imman his cwene, hio wæs francna cynges dohtor."
[000800 (17)],    & Sancte eanswið resteð on folcanstana þæm mynstre þæt hio sylf gestaðelode.
[000900 (19)],    Þonne wæs eormenburh & oðre naman domne eafe & eormengyð & æðelred & æðelbriht wæron eormenredes bearn & oslafe his cwene.
[001000 (22)],    Ðonne wæs domne eafe forgyfon to myrcna landa merwalde pendan sunu cynges to cwene & hi þær begeatan Sancte mildburge & Sancte mildryðe & Sancte mildgyðe & Sancte merefin þæt halige cild.
[001100 (25)],    & hi þa æfter ðan for godes lufan & for þisse worolde him todældon & hiora bearn & hiora woruld æhta gode forgeafan.
[001200 (27)],    & hiora yldeste dohtor & Sancte mildburh resteð æt wynlucan þæm mynstre on mercna lande þær wæron hire mihta oft gecyðede & gyt synd.
[001300 (30)],    Sancte mildryð resteð binnan teneð on ðæm iglande & ðær wæron oft hyre mihta gecyþede & get synd.
[001400 (32)],    Sancte mildgyð resteð on norðhembran þær wæron hire mihta oft gecyðede & get syndon þonne wæs.
[001500 (34)],    Sancte merefin þæt halige cild on iogoðhade to gode gelæd.
[001600 (35)],    Þonne wæron æðelred & æðelbryht þa halgan æþelingas befæste egcbrihte cynge to fostre & to lare for þan hi wæron æt hiora yldran befeallenne & wæs he se cyning heora fæderan sunu eorcenbrihtes & Sexburh his cwene.
[001700 (40)],    Þa wæron hi sona on geogoðe swyðe gesceadwise & rihtwise swa hit godes willa wæs.
[001800 (41)],    Ða ofðuhte þæt anum þæs cyninges geferan se wæs þunor haten & wæs him se leofestan ðegen to his bearnum.
[001900 (43)],    Ða ondrædde he him gif hi leng lifedon þæt hi wurdon þam cynge leofran ðonne he.
[002000 (45)],    Ongan hi þa hatian dearnunga & wregean to þam cyninge & cwæð þæt gif hi libban moston þæt hi ægðer ge hine ge his bearn þæs cynerices benæmde.
[002100 (48)],    Ongan hine ða biddan þæt he moste þa æþelingas dearnunga acwellan ac se cyning him lyfan nolde for ðam þe hi him leofa wæron & gesibbe.
[002200 (51)],    & þa git se ðunor hine oft & gelome bæd þæt he him leafe sealde þæt he moste don embe ða æþelingas swa he wolde.
[002300 (53)],    & he ða sona swa dyde swa he ær gyrnende wæs & he hi on niht sona gemartirode innan ðæs cyninges heahsetle swa he dyrnlicost mihte.
[002400 (55)],    & he geðoht hæfde þæt hi þær næfre uppe ne wurdan ac ðurh godes mihte hi þanon gecydde wurdon emne swa ðæs leohtes leoma stod up þurh þære healle hrof up to heofonum.
[002500 (59)],    & he ða se cyning sylf embe forman hancred ut gangende wæs & he þa him sylf geseonde wæs þæt wundor.
[002600 (61)],    Þa wearð he afyrht & afæred & het hi hrædlice þæne Þunor to feccean & hine ahsode hwær he his mægcildum cumen hæfde ðe he him forstolen hæfde.
[002700 (63)],    He him andsworode & cwæð þæt he sylf wiste & he him secgan nolde buton he nyde sceolde.
[002800 (65)],    He ða se cyning cwæð þæt he be his freondscipe hit secgan sceolde.
[002900 (66)],    He him andsworode & cwæð þæt he hi innan his healle under his heahsetle bebyrged hæfde.
[003000 (68)],    & he þa se cyning swyðe unrot geworden wæs for þæs godes wundre & for þære gesihþe ðe he ðær gesewen hæfde & he þa be ðam gearo wiste þæt he gode abolgen hæfde swyþor þonne his ðearf wære.
[003100 (72)],    & þa on morgen swyðe hrædlice him to gefeccean het his witan & his þegnas þæt hi him geræddon hwæt him be ðam selost ðuhte oððe to done wære.
[003200 (75)],    & he þa & hi geræddon mid ðæs ærcebisceopes fultume Deusdedit þæt man heora swustor on mercna lande þe hio to forgifen wæs gefeccean het to ðam þæt hio hyre broðra wergild gecure on swylcum þingum swylce hyre & hire nyhstan freondum selost licode.
[003300 (80)],"    & hio ða swa dyde þæt hio þæt wergeld geceas þurh godes fultum on ðam iglande þe teneð is nemned, þæt is þonne hund eahtatig hida landes þe hio ðær æt þæm cyninge onfeong."
[003400 (83)],    & hit ða swa gelamp þa se cyning & hio domne eafe ærest þæt land geceas & hi ofer þa ea comon þa cwæð se cyning to hire hwylcne dæl þæs landes hio onfon wolde hyre broðrum to wergilde.
[003500 (87)],"    Hio him ða andsworode & cwæð þæt hio his na maran ne gyrnde þonne hire hind utan ymbe yrnan wolde, þe hire ealne weg beforan arn ðonne hio on rade wæs."
[003600 (90)],    Cwæð þæt hire þæt getyðed wære þæt hio swa myceles his onfon sceolde swa seo hind hire gewisede.
[003700 (91)],    He ða se cyning hire geandsworode & cwæð þæt he þæt lustlice fægnian wolde.
[003800 (93)],    & hio ða hind swa dyde þæt hio him beforan hleapende wæs & hi hyre æfterfiligende wæron oð þæt hi comon to ðære stowe þe is nu gecwedon þunores hlæwe.
[003900 (96)],"    & he ða se þunor to ðam cyninge aleat & he him to cwæð, leof, hu lange wylt ðu hlystan þyssum dumban nytene þe hit eal wyle þis land utan beyrnan?"
[004000 (99)],    Wylt ðu hit eal ðære cwenon syllan?
[004100 (99)],    & ða sona æfter þyssum wordum se eorðe <tohlad>.
