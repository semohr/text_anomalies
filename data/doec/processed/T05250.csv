id,text
[000100 (1)],"    Ic eow bidde, leofe men, þæt swa ofte swa ge faren bi ricre monnæ burines þæt ge sceawiæn and asmegen hwær heoræ wælan<../images/lbar.gif>æhte beoð bicumene, and heore gold, and heore þegenscypæs, and heore worldprude þære ydelnesse."
[000200 (4)],"    Hwi nyte ge þæt all þæt tofaræð and toglit swa swa monnes sceadu dæþ, and heore worldþrym swa rice gedwæscte, and gedwan, and aidlode, and afulode?"
[000300 (6)],"    Ac loca þenne on þa burignes and sæg to þe sylfum: Hwæt, þæs mon iu on þissre worlde wunsumlice lyfede þe ic ær cuðe."
[000400 (8)],"    Þenne magon þa ðyrle ban us læren, and þæs deaden dust of þare burignes to us cwæðon wolden, gif heo specen mihten: To hwan, þu earme, on þisse worlde gytsungum swinces?"
[000500 (11)],"    Oðer to hwam þu on oferhydo þe sylf up ahæfst on ofermetto and on unþeawæs, and sunne to swyðe fyligedest?"
[000600 (13)],"    Beheald me, and onscyne þine yfelæ þoncæs and ongit þe sylfum."
[000700 (14)],    Sceawe mine ban her on þissere molde and biþeng þe sylfen.
[000800 (14)],"    Iu ic wæs swylc þu nu eart, and gyt þu iwurðæst swulc ic nu eom."
[000900 (15)],"    Geseoh mine ban and mi dust, and forlæt þine yfele lustæs."
[001000 (16)],"    Þenne, leofe men, þeah <þe> ða deade ban of þare burignes specon ne magon, þeah we magen us sylfæn bi þam læren; for þam þe we sceolen æfre gemunen <þenne> ures heonensiþes, and we næfre æft ne wendæþ hider on worlde, þæt we ænig god don, ac þenne beoð þa edlean and þa ær idone weorc isceawod."
[001100 (22)],"    Beþence we eac æfre þone endedæg þissre worlde, þæt is domesdæg, þonne Drihten mid þam heofenlice <weredo> englæ þisne middæneard sæcð to weane and to wrace synfulle monnum, and eac halige monnum his fultum to bringenne."
[001200 (25)],    Þenne arisæþ of þam ealde burignes alle þa lichame and þa ban þe fæle geare ær deade on swefete lægen and mid synnæ deopnysse ifestnode wæren.
[001300 (27)],"    And þenne arisæþ all moncynn togædere, and heo þenne iseoð þas world sweligende, mid fure brastlende and <bærnende>, ant þone heahroder on reade ligeum; and all þæs middæneard byð mid fure aræred."
[001400 (30)],"    Þonne cymð þe soðfestæ demæ of heofenæs <wolcnum>, and he byð ymbþrungæn mid þam heofenlice weredo; and þenne beoð alle igæderæde þe soðfæste and þa synfullæ ætforen þæs strecen demen heahsetle, and Drihten heom þonne sceadæþ on twa healfæ."
[001500 (34)],"    And he sæt þa soðfestæ on þam swiðere healfe, and þa synfulle on þam wunstren healfe, and he þenne sæð to þam soðfestæn: Cumeð, ge iblesode, on þenne roderlice æþele, and þær symle wuniæð, and on blisse and on murhðe efne englen ilice, and þider ge beoð ibrohte mid murige lofsongum, and þær ge beoð mid me wuniende on heofene rice murhþe on <eowre> Drihtines ansyne."
[001600 (40)],"    Þær eow <nan> wiðerweardnes ne deræð, ac on sundfulnesse þæs brihte lihtes ge þær bliþe wuniæð, for þam þe ge lustlice mine æ and mine lare heolden, and alle þa ðing þe ic eow bead to healden."
[001700 (43)],"    Alle ic heom eft iseah last on eowre gode weorcum, swa ic heom ær sæde."
[001800 (44)],"    Þenne syððæn bisihð Drihten to þam synfullæn monnum, and þus to heom cwæð: Gewitæþ, ge awarigede, from me on <þane> mycele æðm, and on þæne ece brune, and on þene bittræ þrosm hælles fures, þær þe leig reþelice bærneð, and þær þa dracæn þa synfullen teræð mid heoræ toþum."
[001900 (48)],"    And þær þa scyldige bærnæþ, and þa wurmæs heom mid weallende muðes forswolgeð; and heoræ ansyne bið þær mid teares oferfleowen, and þær bið egeslic toðene grind."
[002000 (51)],"    And þær næfre ne ateoræð þeo swearte niht, ne þeo þystre dymnes, ne heom þær nefre ne bið isceawed lihtes leome, for þam þe ge mine lare on eowre mode oferhogoden, and ge recelease nolden mine bodu healdon."
[002100 (54)],"    Þenne æfter þam þe þa manfulle beoð isceofene wepende on þæt ece fyr þær heo on pine and on ece yrmþe wuniæð, heo iseoð þare soðfestræ and englæ murhðe and isælige monnæ hwit werod herigende ure Drihten."
[002200 (57)],    And <þa> ðær cumeð þe her man wrohten and Godes lare iheren nolden.
[002300 (58)],    Heo beoð bisencede on þa hate ligæs þær heo þrowiæð on ecere seorege.
[002400 (59)],"    Þenne faræþ þa halige men and þa soþfeste mid swege to life, ant samod siþiæð mid englæ werod to þam upplice rice, þær heo bliþe wuniæð on ece eadignesse; and heo næfre ne beoð isceadde fram þare ece murhðe."
[002500 (63)],"    Þenne is us mucel neod, leofe men, þæt we Godes bodu georne healden and earniæn þæt we moten mid heofenwaræ lifes brucen, and þæt we ne weorþæn aweorpen on þa deopestæ helles grunde."
[002600 (65)],"    For þam þe we iseoð þis læne lif mid fræcednesse and mid mycele earfoðnesse ifulled, and ylce dæg þis lif wonæð and wursæð; and na lifiende mon ne <þurhwuneð> on þisse weorlde, ne nan eft to lafe ne wurð."
[002700 (69)],"    Al moncyn is ilice on þas weorld icenned, þeah heore lif beo syððæn unilic; and heo æft on ende alle gewitæð."
[002800 (70)],"    Ne nan swa longe her on weorlde ne leofæð, þæt eft þe deaþ hine ne genime, and þa modigæn and þa oferhudigen deaþes gneornung gripð."
[002900 (72)],"    And þæt heo her for Godes lufe syllen nolden heoræ sawle to hælpe, heo hit rædlice forlæteð, and oðre þerto foð, þa heo for Criste hit letæn nolden, þa hwile þe heo lifedon."
[003000 (75)],"    Ac þenne þe deaþ cymæð, þenne sceolen heo forlæten heoræ æhtæ heoræ unðancæs, and heo his þenne nan þing nabbæð."
[003100 (77)],"    Ylce dæg þis andwearde lif wonæð þe we lufiæð, ac þa pine ne woniæð þam monnum þe heom nu æfter earniæð."
[003200 (79)],"    Uton we þenne, leofe men, þas þing alle gemunen and iþencean þæt þæt mennisce lichame is swa blowende wurten, þe for þare sunnæ hæte fordrugiæð and forscrincæð."
[003300 (81)],    Swa eac þæs monnes geogeþæ and fegernes dæþ.
[003400 (82)],"    Þenne þeo ælde on him sigæð mid unhæle, all þare geogeðe fegernes aweg awit and forwurð."
[003500 (83)],    Ac Cristes ansyne is to lufigenne ofer alle oðer þing mucele swiðor þenne þes lichames geogæðhad.
[003600 (85)],"    Ac habbæþ eowre heorte on þisse eorþlice gewinne and earniæþ eow þæt heofenlice rice, þær is ece eadignesse: þær eald ne graneð, ne child ne scræmeð."
[003700 (87)],"    Ne bið þær þurst, ne hungor, ne wop, ne teoðe gegrind, ne morþer, ne man, ne þær nan ne swæltæð, for þam ðe þær ne byð nan acenned; ne þer ne byð sar, ne seoregæ, ne nan longing, ne unlustes gewin."
[003800 (90)],"    Ac þær is þæs hestæn kynges kynerice, and þær wuniæþ alle þa þe Godes bodu heolden on ece murhðe; and heo dæghwamlice þene heofenlice kyng bliðne iseoð, and heo mid him and mid his halgan libbæþ, and rixæð a on eccenesse."
[003900 (94)],    Hwæt we magen bi þissum undergytæn and icnawon þæt þe Almihtig Drihten nele þæt mon his gefenæ nænne þanc nyte.
[004000 (95)],    Ne þearf us na tweogean þæt he us næle eft þare læna munegiæn þæs þe he us her on weorlde to forlæt.
[004100 (97)],"    Æfre swa he us merlucor gyfð, swa we him swiðer þonciæn sceolen; and swa þrymlicor ar, swa beo þær maræ eadmodnesse."
[004200 (99)],"    Þam ðe Drihten mycel sylþ, myceles he him eft æt biddæþ; and þam þe he her on worlde mucel to forlæteþ, mucel he to þam eft seceð."
[004300 (101)],"    <Æghwylc> heah ar her on worlde bið mid frecednesse <bewunden>; and swa þeo ar bið mare, swa beoþ þa frecednesse swiðræn."
[004400 (103)],"    Be þam we wullæð eow sume bysne sæcgen: þæt treow þe weaxeð on þam wudebear up ofer alle þa oðre treon, and hit þenne feringæ strang wind <wiðstont>, þenne bið hit swiðor iwæged and iswenced þene þe oðer wudæ."
[004500 (106)],"    Eac þa heahgæ torræs and clifæs þe heagæ <stondæþ> ofer alle oþre eorðæ, heo eac þe mare rune nimæð gyf heo feringæ to eorðe fællæþ."
[004600 (108)],"    <Swylce> eac þa heagæ muntæs and dunæ þa ðe heage stondæþ and torriæð ofer alne middæneard, þeahhwæðere heo habbæð wite þæs ealderdomes, þæt heo beoð mid heofenlice fure iþread and iþreste, and mid lige toslagene."
[004700 (111)],    Swa eac þa heagæ mihtæ her on worlde fællæð and drosæð and to lure wurðæþ.
[004800 (113)],    And þisre weorlde welæ <wurðæþ> to soregæ.
[004900 (113)],"    Þeah we us scrydæn mid þam rædeste golde and mid þam hwiteste seolfre, and we mid þam fegereste gymstanes all uten embihangene beon, þeah þe mon sceal ece ende abidæn, and þeah þa mihtige men and þa ricostæn haten heom ræste wurcean of marmanstane and of goldfretewum, and heom <haten> mid gymmum and mid seolfrene <ruwum> þæt bed al wreon, and mid þe deorewurðeste godewebbe al uton ymbhon, þeah cymeð þe bitter deaþ and todæleþ all þæt."
[005000 (120)],"    Þenne beoð þa welæn and þa glengæ agotene, and þe þrym tobrocen and þa gymmæs toglidene, and þæt gold tosceaken, and þe lichame todroren and to dyste iwordon."
[005100 (123)],"    For þam nis þissere weorlde wlite noht, ne þisses middaneardes fegernes, ac he is hwilwendlic, and feallendlic, and brosnodlic, <and> drosendlic, and brocenlic, and yfellic, and forwordenlic."
[005200 (125)],    Swa swa ricu beoð her on worlde.
[005300 (126)],"    Hwær beoð þæ rice caseres, and þa kyngæs, þe we iu cuþæn?"
[005400 (127)],    Hwær beoð þa ealdormen þe boden setten?
[005500 (127)],    Hwær is domeræ domselt?
[005600 (128)],"    Hwær beoð heoræ ofermedo, buton mid molde beþeaht, and on wite <wræcen>?"
[005700 (129)],    Wa byð weorldscryftum buton heo mid rihte ræden and tæcæn.
[005800 (130)],"    Swa bið eac þam læwæde monnum buton heo heore scriffte lusten and heræn, and þa halige lare healden."
[005900 (131)],    Hwær com middaneardes gestreon?
[006000 (132)],    Hwær com weorlde welen?
[006100 (132)],    Hwær com folce fegernes?
[006200 (133)],"    Hwær comen þa men þe geornlucost eahte tyloden, and oþrum ofte yrfe læfden?"
[006300 (134)],    Swylc bið þeo oferlufe eorþlice gestreonæ.
[006400 (135)],"    Efne heo bið smeke ilic, oððe rænæs scuræs, þonne heo of heofenne swiðost reosæð, and raþe eft toglidene wurðæþ, and cymð þenne fæger wæder and brihte sunnæ."
[006500 (137)],"    Swa wace and swa tealte beoð eorðlice dreames, and swa wace beoð eahtæ mid monnum."
[006600 (138)],"    Swa bið todæled lichame and sawle, þenne heo bið of þam lichame ilæd; and bið syððæn ful uncuþ hu þe deme embe þa sawle wule."
[006700 (140)],"    Ðenne nis us nan þing bætere ne sælre buton þæt we lufien ure Drihten mid alle mode, and mid alle mægne, and mid alle inþoncæ."
[006800 (142)],"    Swa hit bi þam iwriten is: Þe ðe his Drihten lufæð, and his bene to him sendeþ, he iheræð him eafre, and his mildse on him sendeþ."
[006900 (144)],"    Swa Crist sylf sæde: Þa ðe to me cerræð from heoræ gyltæs, and heoræ synnæ andedtæð on mine nome, and dæðbote doþ mid fæstene and mid teare gute, and mid clæne gebedum and mid ælmes, ic <geate> heom mine milse, and sylle heom forgefenesse, and alyfe heom mine rice, and to heofene wæg tæche, þær beoð alle gode and þeo singale blis and þeo mucele mede."
[007000 (150)],"    Ic sylle for þisse eorþlice swinke þæ heofenlice reste, and for þisse læne rice þa heofenlice gife, and for þissum earme life þæt eadig and þæt ægendlice rice."
[007100 (152)],"    Ealæ, iselige beoð þa men þe þæt rice lufiæð; and unlæde beoð þa ðe him wiðsacæð."
[007200 (153)],"    Hwæt fremæþ þam men, þeah he al middæneard on his agene æht istreone, gif þe deofel nimæþ eft his sawle?"
[007300 (155)],"    Oððe hwæt, þeah he libbe her on life a þusend wintræ?"
[007400 (155)],"    Al hit bið him unnyt gyf he æfter his deaþe bið into hælle ilædd, and þær on pine wunæð a buton ende."
[007500 (158)],"    Uton we wenden us nu to þam beteræ and cerræn to ure Drihten, and him georne iheræn, and his bodum healdon."
[007600 (159)],"    And secea we ure chyrceæn mid clænnesse, and þær georne lystæn þare halgæ lare."
[007700 (160)],"    And þerinnæ nane spece ne spæken, buton þæt we mid stilnesse ure bedu singæn, and earniæn us þæt uplice rice."
[007800 (162)],"    Þær is Kynges þrym isyne, and þær is feger englæ werod, and apostola song, and Godes lof, and þæs heahsten kynges herung."
[007900 (164)],"    Þer þa soðfeste men scinæð swa sunne, and men rixiæð swa englæs on heofene rice."
[008000 (165)],"    We beoð ihatene and ilaðode to þam halige hame and to þam kynelice friðstole, þær ðe Almihtig Drihten leofæð ant rixæð mid alle his halgæn a abuten ende."
[008100 (167)],    Amen.
