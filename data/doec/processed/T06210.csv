id,text
[000100 (1.1)],    ON angynne gesceop God heofonan & eorðan.
[000200 (1.2)],"    Se eorðe soðlice wæs idel & æmti, & þeostra wæron ofer ðære nywelnysse bradnysse; & Godes gast wæs geferod ofer wæteru."
[000300 (1.3)],"    God cwæð ða: Gewurðe leoht, & leoht wæarð geworht."
[000400 (1.4)],"    God geseah ða ðæt hit god wæs, & he todælde <þæt> leoht fram ðam ðystrum."
[000500 (1.5)],    & het ðæt leoht dæg & þa ðystru niht: ða wæs geworden æfen & merigen an dæg.
[000600 (1.6)],    God cwæð ða eft: Gewurðe nu fæstnys tomiddes ðam wæterum & totwæme ða wæteru fram ðam wæterum.
[000700 (1.7)],"    & God geworhte ða fæstnysse, & totwæmde ða wæteru, ða wæron under ðære fæstnysse, fram ðam ðe wæron bufan ðære fæstnysse: hit wæs ða swa gedon."
[000800 (1.8)],"    & God het ða fæstnysse heofonan, & wæs ða geworden æfen & mergen oðer dæg."
[000900 (1.9)],    God ða soðlice cwæð: Beon gegaderode ða wæteru ðe synd under ðære heofonan & æteowige drignys; Hit wæs ða swa gedon.
[001000 (1.10)],    & God gecygde ða drignysse eorðan & ðæra wætera gegaderunga he het sæ; God geseah ða ðæt hit god wæs.
[001100 (1.11)],"    & he cwæð: Sprytte seo eorðe growende gærs & sæd wyrcende & æppelbære treow wæstm wyrcende æfter his cynne, ðæs sæd sy on him syluum ofer eorðan; Hit wæs ða swa gedon."
[001200 (1.12)],    & seo eorðe forð teah growende wyrta & sæd berende be hyre cynne & treow wæstm wyrcende & gehwilc sæd hæbbende æfter his hiwe; God geseah ða ðæt hit god wæs.
[001300 (1.13)],    & wæs geworden æfen & mergen se ðridda dæg.
[001400 (1.14)],"    God cwæð ða soðlice: Beo nu leoht on ðære heofenan fæstnysse, & todælan dæg & nihte, & beon to tacnum & to tidum & to dagum & to gearum."
[001500 (1.15)],    & hi scinon on ðære heofenan fæstnysse & alihton ða eorðan; Hit wæs ða swa geworden.
[001600 (1.16)],"    & God geworhte twa micele leoht, þæt mare leoht to ðæs dæges lihtinge, & ðæt læsse leoht to ðære nihte lihtinge, & steorran he geworhte."
[001700 (1.17)],"    & gesette hi on ðære heofenan, ðæt hi scinon ofer eorðan."
[001800 (1.18)],    & gymdon ðæs dæges & ðære nihte & to dældon leoht & ðystro; God geseah ða þæt hit god wæs.
[001900 (1.19)],    & wæs geworden æfen & mergen se feorða dæg.
[002000 (1.20)],    God cwæð eac swylce: Teon nu ða wæteru forð swymmende cynn cucu on life & fleogende cynn ofer eorðan under þære heofonan fæstnysse.
[002100 (1.21)],"    & God gesceop ða ða miclan hwalas & eal lybbende fisccyn & styrigendlice, ðe ða wæteru tugon forð on heora hiwum, & eall fleogende cyn æfter heora cynne; God geseah ða ðæt hit god wæs."
[002200 (1.22)],"    & bletsode hi, ðus cweðende: Weaxað & beoð gemænifylde, & gefyllað ðære sæ wæteru, & ða fugelas beon gemænifylde ofer eorðan."
[002300 (1.23)],    & ða wæs geworden æfen & merigen se fifta dæg.
[002400 (1.24)],    God cwæð eac swilce: Læde seo eorðe forð cuce nytena on heora cynne & creopende cyn & deor æfter heora hiwum; Hit wæs ða swa gedon.
[002500 (1.25)],    & God ða geworhte ðære eorðan deor æfter heora hiwum & ða nytenu & eall creopende cynn on heora cynne; God geseah ða ðæt hit god wæs.
[002600 (1.26)],"    & cwæð: Vton wyrcan man to anlicnysse & to ure gelicnysse, & he sy ofer ða fixas & ofer ða fugelas & ofer ða deor & ofer ealle gesceafta & ofer ealle creopende, ðe styriað on eorðan."
[002700 (1.27)],"    God gesceop ða man to his anlicnysse, to Godes anlicnysse he gesceop hine; werhades & wifhades he gesceop hi."
[002800 (1.28)],"    & God hi bletsode, & cwæð: Weaxað & beoð gemenifylde & gefyllað ða eorðan & gewyldað hi, & habbað on eowrum gewealde ðære sæ fixas & ðære lyfte fugelas & ealle nytenu, ðe styriað ofer eorðan."
[002900 (1.29)],"    God cwæð ða: Efne ic forgyfe eow eall gærs & wyrta sæd berende ofer eorðan & ealle treowa, ða ðe habbað sæd on him sylfum heora agenes cynnes, ðæt hi beon eow to mete."
[003000 (1.30)],"    & eallum nytenum & eallum fugelcynne & eallum ðam ðe styriað on eorðan, on ðam ðe is libbende lif, ðæt hi habbon him to gereordigenne; Hit wæs ða swa gedon."
[003100 (1.31)],    & God geseah ealle ða ðingc ðe he geworhte & hi wæron swyðe gode; Wæs ða geworden æfen & merien se sixta dæg.
[003200 (2.1)],    EORNOSTLICE ða wæron fulfremode heofonas & eorðe & eall heora frætewung.
[003300 (2.2)],    & God ða gefylde on ðone seofoðan dæg his weorc ðe he worhte.
[003400 (2.3)],    & he gereste hine on ðone seofoðan dæg fram eallum ðam weorcum ðe he gefremode.
[003500 (2.3)],"    & God gebletsode ðone seofoðan dæg & hine gehalgode, for ðan ðe he on ðone dæg geswac his weorces, ðe he gesceop to wyrcenne."
[003600 (2.4)],"    Ðas synd ðæra heofenan & ðæra eorðan cneornysse, ða ða hi gesceapene wæron on ðam dæge ðe God geworhte heofonan & eorðan."
[003700 (2.5)],"    & ælcne telgor on eorðan, ær ðan ðe he up asprunge on eorðan, & eall gærs & wyrta ealles eardes, ær ðan ðe hi up asprytton; God soðlice ne sende nænne ren ofer eorðan ða gyt: & mann næs, ðe ða eorðan worhte."
[003800 (2.6)],    Ac an wyl asprang of ðære eorðan wæterigende ealle ðære eorðan bradnysse.
[003900 (2.7)],"    God gesceop eornostlice man of ðære eorðan lame, & on ableow on his ansyne lifes orðunge, & se man wæs geworht on libbendre sawle."
[004000 (2.8)],"    God ða aplantode wynsumne orcerd fram frymðe, on ðam he gelogode þone man ðe he geworhte."
[004100 (2.9)],"    God ða forð ateah of ðære moldan ælces cynnes treow, fæger on gesyhðe & to brucenne wynsum, eac swylce lifes treow on middan neorxnawange and treow ingehydes godes & yfeles."
[004200 (2.10)],    & ðæt flod eode of stowe to stowe ðære wynsumnysse to wæterigenne neorxnawang; ðæt flod is ðanon todæled on feower ean.
[004300 (2.11)],"    An ea of ðam hatte Fison; seo gæð onbutan ðæt land ðe is gehaten Euilað, ðær ðær gold wyxð."
[004400 (2.12)],    & ðæs landes gold is golda selost; ðær beoð eac gemette ða gimstanas dellium & honynchinus.
[004500 (2.13)],    Ðære oðre ea nama is Gion; seo is eac gehaten Nilus: seo ymbgæð eall ðæra Silhearwena land.
[004600 (2.14)],    Þære ðriddan ea nama is Tygris; seo gæð ongean ða Assyriscan; Seo feorðe ea is gehaten Eufrates.
[004700 (2.15)],"    God genam ða ðone man & gelogode hine on neorxnawange, ðæt he ðær wyrcean sceolde & <ðæs> begyman."
[004800 (2.16)],"    & bebead him, ðus cweðende: Of ælcum treowe ðises orcerdes ðu most etan."
[004900 (2.17)],"    Soðlice of ðam treowe ingehydes godes & yfeles ne et ðu; on swa hwylcum dæge swa ðu etst of ðam treowe, ðu scealt deaðe sweltan."
[005000 (2.18)],    God cwæð eac swylce: Nis na god ðisum men ana to wunigenne; uton wyrcean him sumne fultum to his gelicnysse.
[005100 (2.19)],"    God soðlice gelædde ða nytenu, ðe he of eorðan gesceop, & ðære lyfte fugelas to Adame, ðæt he foresceawode hu he hi gecygde; Soðlice ælc libbende nyten, swa swa Adam hit gecygde, swa is his nama."
[005200 (2.20)],"    & Adam ða genamode ealle nytenu heora naman, & ealle fugelas & ealle wildeor; Adam soðlice ne gemette ða gyt nanne fultume his gelican."
[005300 (2.21)],"    Ða sende God slæp on Adam, & ða ða he slep, ða genam he an rib of his sidan, & gefylde mid flæsce ðær ðæt rib wæs."
[005400 (2.22)],"    & geworhte ðæt rib, ðe he genam of Adame, to anum wifmen & gelædde hi to Adame."
[005500 (2.23)],"    Adam ða cwæð: ðis is nu ban of minum banum & flæsc of minum flæsce; beo heo geciged fæmne, for ðan ðe heo is of hyre were genumen."
[005600 (2.24)],"    For ðan forlæt se man fæder & modor, & geðeot hine to his wife, & hi beoð buta on anum flæsce."
[005700 (2.25)],"    Hi wæron ða buta, Adam & his wif, nacode & him ðæs ne sceamode."
[005800 (3.1)],    EAC swylce seo næddre wæs geapre ðonne ealle ða oðre nytenu ðe God geworhte ofer eorðan; & seo næddre cwæð to ðam wife: Hwi forbead God eow ðæt ge ne æton of ælcon treowe binnan Paradisum?
[005900 (3.2)],    Þæt wif andwyrde: Of ðæra treowa wæstme ðe synd on Paradisum we etað.
[006000 (3.3)],"    & of ðæs treowes wæstme þe is on middan neorxnawange, God bebead us, ðæt we ne æton, ne we ðæt treow ne <hrepodon> ði læs ðe we swelton."
[006100 (3.4)],"    Ða cwæð seo nædre eft to ðam wife: Ne beo ge nateshwon deade, ðeah ðe ge of ðam treowe eton."
[006200 (3.5)],"    Ac God wat soðlice ðæt eowre eagan beoð geopenode on swa hwylcum dæge swa ge etað of ðam treowe, & ge beoð ðonne englum gelice, witende ægðer ge god ge yfel."
[006300 (3.6)],"    Ða geseah ðæt wif ðæt ðæt treow wæs god to etenne, be ðam ðe hyre ðuhte, & wlitig on eagum & lustbære on gesyhðe, & genam ða of ðæs treowes wæstme & geæt & sealde hyre were: he æt ða."
[006400 (3.7)],"    & heora begra eagan wurdon geopenode; hi oncneowon ða ðæt hi nacode wæron, & sywodon him ficleaf, & worhton him wædbrec."
[006500 (3.8)],"    Eft ða ða God com, & hi gehyrdon his stemne ðær he eode on neorxnawange ofer midne dæg, ða behydde Adam hine, & his wif eac swa dyde, fram Godes gesihðe on middan ðam treowe neorxnanwonges."
[006600 (3.9)],"    God clypode ða Adam, & cwæð: Adam, hwær eart ðu."
[006700 (3.10)],"    He cwæð: ðine stemne ic gehire, leof, on neorxnawange, & ic ondræde me, for ðam ðe ic eom nacod, & ic behyde me."
[006800 (3.11)],"    God cwæð: Hwa sæde ðe ðæt ðu nacod wære, gyf ðu ne æte of ðam treowe ðe ic ðe bebead ðæt ðu ne æte."
[006900 (3.12)],"    Adam cwæð: ðæt wif ðe ðu me forgeafe to geferan, sealde me of ðam treowe, & ic ætt."
[007000 (3.13)],    God cwæð to ðam wife: Hwi dydestu ðæt; heo cwæð: Seo nædre bepæhte me & ic ætt.
[007100 (3.14)],"    God cwæð to ðære næddran: For ðan ðe ðu ðis dydest, ðu bist awyrged betweox eallum nytenum & wildeorum: ðu gæst on ðinum breoste & etst ða eorðan eallum dagum ðines lifes."
[007200 (3.15)],    Ic sette feondrædene betwux ðe & ðam wife & ðinum ofspringe & hire ofspringe; heo tobrytt ðin heafod & ðu syrwst ongean hire ho.
[007300 (3.16)],"    To ðam wife cwæð God eac swylce: Ic gemænifylde ðine yrmða & ðine geeacnunga; on sarnysse ðu acenst cild, & ðu bist under weres anwealde & he gewylt ðe."
[007400 (3.17)],"    To Adame he cwæð: For ðan ðe ðu gehyrdes ðines wifes stemne, & ðu æte of ðam treowe ðe ic ðe bebead ðæt ðu ne æte, is seo eorðe awyrged on ðinum weorce: on geswyncum ðu etst of ðære eorðan eallum dagum ðines lifes."
[007500 (3.18)],"    Ðornas & bremelas heo aspryt ðe, & ðu ytst ðære eorðan wyrta."
[007600 (3.19)],"    On swate ðines andwlitan ðu brycst ðines hlafes, oð ðæt ðu gewende to eorðan of ðære ðe ðu genumen wære, for ðan ðe ðu eart dust & to duste gewyrst."
[007700 (3.20)],"    Ða gesceop Adam naman his wife, Eua, ðæt is lif, for ðan ðe heo is ealra libbendra modor."
[007800 (3.21)],    God worhte eac Adame & his wife fellene reaf & gescrydde hi.
[007900 (3.22)],"    & cwæð: Nu Adam can yfel & god, swa swa ure sum, ðe læs he astrecce his hand & nime eac swylce of lifes treowe & ete & libbe on ecnysse."
[008000 (3.23)],"    Adræfde hine ða of neorxnawange, ðæt he ða eorðan worhte & him ðæron tilode, of ðære ðe he genumen wæs."
[008100 (3.24)],"    Ða ða he adræfed wæs of neorxnawanges myrhðe, ða gesette God æt ðam infære engla hyrdrædene & fyren swurd to gehealdenne ðone weg to ðam lifes treowe."
[008200 (4.1)],"    SOðLICE Adam gestrynde Cain be Euan his gemæccan, & ðus cwæð: ðisne man me sealde Drihten."
[008300 (4.2)],"    Eft he gestrynde Abel; Abel wæs sceaphyrde, & Cain eorðtilia."
[008400 (4.3)],    Ða wæs hit geworden æfter manegum dagum ðæt Cain brohte Drihtne lac of eorðan tilingum.
[008500 (4.4)],    Abel brohte to lace ða frumcennedan of his heorde; ða beseah Drihten to Abele & to his lacum.
[008600 (4.5)],    & ne beseah to Caine ne to his lacum; ða wearð Cain ungemetlice yrre.
[008700 (4.6)],    & Drihten cwæð to him: Hwi eart ðu yrre?
[008800 (4.7)],"    Gyf ðu god dest, hit ðe bið mid gode forgolden; gyf ðu ðonne yfel dest, sona hit byð ðe mid yfele forgolden."
[008900 (4.8)],"    Ða cwæð Cain to Abele his breðer: Vton gan ut; ða hi ut agane wæron, ða yrsode Cain wið his broðor Abel, & ofsloh hine."
[009000 (4.9)],"    Ða cwæð Drihten to Caine: Hwær is Abel ðin broðor; ða andswarode he & cwæð: Ic nat; segst ðu, sceolde ic minne broðor healdon?"
[009100 (4.10)],    Ða cwæð Drihten to Caine: Hwæt dydest ðu; þines broðor blod clypað up to me of eorðan.
[009200 (4.11)],"    Witodlice ðu byst awyrged ofer eorðan, for ðan ðe seo eorðe onfeng þines broðor blodes, ðe ðu mid ðinum handum agute."
[009300 (4.12)],"    Þonne ðu tilast ðin on eorðan, ne sylð heo ðe nane wæstmas; ðu færst worigende & bist flyma geond ealle eorðan."
[009400 (4.13)],    Witodlice Cain cwæð to Drihtne: Min unrihtwisnys is mare ðonne ic forgyfenysse wyrðe sy.
[009500 (4.14)],"    Nu todæg ðu me aflymst & ic me behyde fram ðinre ansyne, & ic worige & beo aflymed geond ealle eorðan: ælc ðæra ðe me gemett me ofslyhð."
[009600 (4.15)],"    Ða cwæð Drihten to Caine: Ne bið hit na swa, ac ælc ðæra ðe ofslihð Cain, onfehð seofonfeald wite; & God him sealde tacn ðæt nan ðæra ðe hine gemette hine ne ofsloge."
[009700 (4.16)],"    Cain eode fram Drihtnes ansyne, & he wunode flyma on ðam eastdæle ðæs landes, ðe is genemned Eden."
[009800 (4.17)],    Witodlice Cain nam wif be ðære he gestrynde Enoch & he getimbrode ceastre & nemde hi be his suna naman Enoch.
[009900 (4.18)],"    Soðlice Enoch gestrynde Irad, & Irad gestrynde Mauiahel, Mauiael gestrynde Matusael, & Matusael gestrynde Lamech."
[010000 (4.19)],    Witodlice Lamech nam twa wif; oðer wæs genemned Ada & oðer Sella.
[010100 (4.20)],    Be Adan he gestrynde Iabaal & Iubal.
[010200 (4.21)],"    Iubal wæs hyrda fæder & þara manna ðe on geteldum wunedon, & sangera fæder & hearpera & organystra."
[010300 (4.22)],"    Be Sellan he gestrynde Tubalcain, se wæs ægðer ge goldsmið ge irensmið, & ane dohtor, seo hatte Noema."
[010400 (4.25)],"    Eft Adam gestrynde sunu ðone he nemde Seth, & ðus cwæð: Drihten me sealde ðisne sunu for Abel, ðe Cain ofsloh."
[010500 (4.26)],    Seth gestrynde sunu & nemde hine Enos; Se Enos ongan ærest clypian Drihtnes NamaN.
[010600 (5.5)],    Soðlice Adam leofode nigon hund wintra & ðritig wintra; & he forðferde on godre ylde.
[010700 (5.6)],    Seth wæs hundwintre &vða he gestrynde Enos.
[010800 (5.7)],    Ymb seofan & hundeahtatigwintre æfter ðam he gestrynde suna & dohtra.
[010900 (5.8)],    & he forðferde þa he wæs nigonhundwintre & twelfwintre; ðis is Adames cneores.
[011000 (5.9)],"    Enos gestrynde Cainan, ða he wæs hundnigontigwintre."
[011100 (5.10)],    Æfter ðam he gestrynde suna & dohtra.
[011200 (5.11)],    & Enos forðferde ða he wæs nygonhundwintre & fifwintre.
[011300 (5.12)],"    Cainan gestrynde Malaleel, ða he wæs hundseofontigwintre."
[011400 (5.13)],    & æfter ðam he gestrynde suna & dohtra.
[011500 (5.14)],"    & he forðferde, ða he wæs nygonhundwintre & tynwintre."
[011600 (5.15)],"    Witodlice Malaleel gestrynde Iared, ða he wæs fif & sixtigwintre."
[011700 (5.16)],    & syððan he gestrynde suna & dohtra.
[011800 (5.17)],"    & he forðferde, ða he wæs eahtahundwintre & fif & hundnygontigwintre."
[011900 (5.18)],"    Iared gestrynde Enoch, ða he wæs hundwintre twa and syxtig."
[012000 (5.19)],    & æfter ðam he gestrynde suna & dohtra.
[012100 (5.20)],"    & he forðferde, ða he wæs nigonhundwintre & fif & sixtigwintre."
[012200 (5.21)],"    Enoch gestrynde Mathusalam, ða he wæs fif & sixtigwintre."
[012300 (5.22)],    & syððan he gestrynde suna & dohtra.
[012400 (5.23)],    & he wæs on ðison life ðreohundwintre & fif & sixtiwintre.
[012500 (5.24)],"    & he ferde mid Gode, & hine nan man syððan ne geseah, for ðam ðe Drihten genam <hine> mid sawle & mid lichaman."
[012600 (5.25)],"    Witodlice Matusalem gestrynde Lamech, ða he wæsc& seofan & hundeahtatigwintre."
[012700 (5.26)],    & æfter ðam he gestrynde suna & dohtra.
[012800 (5.27)],"    & he forðferde, ða he wæs nygonhundwintre & nygon & sixtigwintre."
[012900 (5.28)],"    Lamech gestrynde sunu, ða he wæs anhundwintre & twa & hundeahtatigwintre."
[013000 (5.29)],"    & nemde hine Noe, & ðus cwæð be him: ðes man us afrefrað fram urum weorcum & fram urum geswyncum on ðam lande, ðe Drihten wyrigde."
[013100 (5.30)],    Æfter ðam he gestrynde suna & dohtra.
[013200 (5.31)],"    & he forðferde, þa he wæs seofonhundwintre & seofan & hundseofantiwintre."
[013300 (5.32)],"    Noe soðlice wæs fifhund geara; ða gestrynde he ðry suna, SEM & CHAM & IAPHET."
[013400 (6.1)],    MEN wurdon ða gemenigfylde ofer eorðan & dohtra gestryndon.
[013500 (6.2)],"    Ða gesawon Godes bearn, ðæt wæron gode men, manna dohtra ðæt hi wæron wlitige, & namon him wif of eallum ðam ðe hi gecuron."
[013600 (6.3)],"    & God cwæð ða: Ne ðurhwunað na min gast on men on ecnysse, for ðan ðe he is flæsc."
[013700 (6.4)],"    Entas wæron eac swylce ofer eorðan on ðam dagum, æfter ðan ðe Godes bearn tymdon wið manna dohtra & hi cendon: ða synd mihtige fram worulde & hlisfulle weras."
[013800 (6.5)],"    Ða geseah God ðæt micel yfelnys manna wæs ofer eorðan, & eal geðanc manna heortena wæs awend on yfel on eallum timan."
[013900 (6.6)],    Gode ofðuhte ða ðæt he mann geworhte ofer eorðan: he wolde ða warnian on ær & wæs gehrepod mid heortan sarnysse wiðinnan.
[014000 (6.7)],"    & cwæð: Ic adylgie ðone man, ðe ic gesceop, fram ðære eorðan ansyne, fram ðam men oð ða nytenu, fram ðam slincendum oð ða fugelas: me ofðingð soðlice ðæt ic hi worhte."
[014100 (6.8)],"    Noe soðlice wæs Gode gecweme, & gyfe ætforan him gemette."
[014200 (6.9)],    Ðas synd Noes cneornyssa: Noe wæs rihtwis wer & fulfremed on his mægðum; mid Gode he ferde.
[014300 (6.10)],    & gestrynde ðry suna Sem & Cham & Iaphet.
[014400 (6.11)],    Ða wæs eall seo eorðe gewemmed ætforan Gode & afylled mid unrihtwisnysse.
[014500 (6.12)],"    Ða geseah God ðæt seo eorðe wæs gewemmed, for ðan ðe ælc flæsc gewemde his weg ofer eorðan."
[014600 (6.13)],"    & God cwæð ða to Noe: Geendung ealles flæsces com ætforan me; seo eorðe is afylled mid unrihtwisnysse fram heora ansyne, & ic fordo hi mid ðære eorðan samod."
[014700 (6.14)],    Wyrc ðe nu ane arc of aheawenum bordum & ðu wyrcst wununga binnan ðam arce & clæmst wiðinnan & wiðutan mid tyrwan.
[014800 (6.15)],"    & ðu wyrcst hine ðus: ðreohund fæðma bið se arc on lenge, & fiftig fæðma on bræde, & ðritig on heahnysse."
[014900 (6.16)],"    Ðu wyrcst ðæron egðyrl & ðu tihst his heahnysse togædere on ufeweardum to anre fæðme; duru ðu setst be ðære sidan wiðneoðan, & ðu macast ðreo fleringa binnan ðam arce."
[015000 (6.17)],"    Efne ic gebringe flodes wæteru ofer eorðan, ðæt ic ofslea eall flæsc on ðam ðe is lifes gast under heofonum: ealle ða ðing ðe on eorðan synd beoð fornumene."
[015100 (6.18)],"    Ic sette min wedd to ðe, & ðu gæst in to ðam arce, & ðine suna, & ðin wif & ðinra suna wif mid ðe."
[015200 (6.19)],"    & of eallum nytenum ealles flæsces twegen gemacan ðu lætst in to ðam arce mid ðe, ðæt hi libban magon."
[015300 (6.20)],"    Eac of fugelum be heora cynne, & of eallum orfcynne, & of eallum creopendum cynne twam & twam faran in mid ðe, ðæt hi magon libban."
[015400 (6.21)],"    Ðu nimst witodlice of eallum mettum, ðe to mete magon, in to ðe, ðæt hi beon ægðer ge ðe ge him to bigleofan."
[015500 (6.22)],"    Noe soðlice dyde ealle ða ðing, ðe him God bebead."
[015600 (7.1)],"    AND God cwæð to him: Gang in to ðam arce & eal ðin hiwræden, ðe ic geseah soðlice rihtwisne ætforan me on þisre mægðe."
[015700 (7.2)],    Nim in to ðe of eallum clænum nytenum seofan & seofan ægðres gecyndes & of unclænum twam & twam.
[015800 (7.3)],"    & of fugelcynne seofan & seofan ægðres gecyndes, & sæd si gehealden ofer ealre eorðan bradnysse."
[015900 (7.4)],"    Ic soðlice sende ren nu embe seofan niht ofer eorðan feowertig daga & feowertig nihta togædere & ic adylegie ealle ða edwiste, ðe ic worhte ofer eorðan bradnysse."
[016000 (7.5)],    Noe ða dyde ealle ða ðingc ðe him God bebead.
[016100 (7.6)],"    & he wæs ða sixhund geara on ylde, ða ða ðæs flodes wæteru yðedon ofer eorðan."
[016200 (7.7)],"    Hwæt ða Noe eode in to ðam arce, & his ðry suna & his wif & his <suna> wif, for ðæs flodes wæterum."
[016300 (7.8)],    Eac swylce ða nytenu of eallum cynne & eallum fugolcynne.
[016400 (7.9)],"    Comon to Noe in to ðam arce, swa swa God bebead."
[016500 (7.10)],"    Þa on ðam eahtoðan dæge, ða ða hi inne wæron & God hi belocen hæfde wiðutan, ða yðode ðæt flod ofer eorðan."
[016600 (7.11)],"    On ðam oðrum monðe, on ðone seofonteoðan dæg ðæs monðes, ða asprungon ealle wyllspringas ðære miclan nywelnysse & þære heofenan wæterðeotan wæron geopenode."
[016700 (7.12)],    & hit rinde ða ofer eorðan feowertig daga & feowertig nihta on an.
[016800 (7.17)],    Wæs ða geworden micel flod & ða wæteru wæron gemenifylde & <ahefdon> up ðone arc.
[016900 (7.18)],    & yðodon swyðe & gefyldon ðære eorðan bradnysse: witodlice se arc wæs geferod ofer ða wæteru.
[017000 (7.19)],    & ðæt wæter swyðrode swylce ofer eorðan; wurdon ða behelede ealle ða heahstan duna under ealre heofenan.
[017100 (7.20)],    & ðæt wæter wæs fyftyne fæðma deop ofer ða heahstan duna.
[017200 (7.21)],"    Wearð ða fornumen eal flæsc ðe ofer eorðan styrode, manna & fugela, nytena & creopendra."
[017300 (7.22)],    & ælc ðingc ðe lif hæfde wearð adyd on ðam deopan flode.
[017400 (7.23)],    Buton ðam anum ðe binnan ðam arce wæron.
[017500 (7.24)],    Ðæt flod <stod> ða swa anhund daga & fiftig daga.
[017600 (8.1)],"    & GOD ða gemunde Noes fare & ðæra nytena ðe him mid wæron, & asende wind ofer eorðan, & ða wæteru wurdon gewanode."
[017700 (8.2)],"    & ða <wylspringas> ðære miclan nywelnysse wurdon fordytte & ðære heofonan wæterðeotan, & se ren wearð forboden."
[017800 (8.3)],    Ða wæteru ða gecyrdon of ðære eorðan ongean farende & begunnon to wanigenne æfter oðer healfhund daga.
[017900 (8.4)],    Ða ætstod se arc on ðam seofoðan monðe ofer ða muntas Armenisces landes.
[018000 (8.5)],"    & ða wæteru toeodan & wanodon of ðone teoðan monð, & on ðam teoðan monðe æteowedon ðæra munta cnollas."
[018100 (8.6)],"    Ða æfter feowertigum dagum undyde Noe his eahðyrl, ðe he on ðam arce gemacode."
[018200 (8.7)],"    & asende ut ænne hremn: se hrem fleah ða ut & nolde eft ongean cyrran, ær ðan ðe ða wæteru adruwodon ofer eorðan."
[018300 (8.8)],"    He asende ða eft ut ane culfran, ðæt heo sceawode gyf ða wætera ðagyt geswicon ofer ðære eorðan bradnysse."
[018400 (8.9)],"    Heo ða fleah ut & ne mihte findan hwær heo hire fot asette, for ðan ðe ða wætera wæron ofer ealle eorðan; & heo gecyrde ongean to Noe, & he genam hi in to ðam arce."
[018500 (8.10)],    He abad ða gyt oðre seofan dagas & asende ut eft culfran.
[018600 (8.11)],"    Heo com ða on æfnunge eft to Noe, & brohte an twig of anum elebeame mid grenum leafum on hyre muðe."
[018700 (8.11)],    Ða undergeat Noe ðæt ða wætera wæron adruwode ofer eorðan.
[018800 (8.12)],    & abad swa ðeah seofan dagas & asende ut culfran; swa heo ne gecyrde ongean to him.
[018900 (8.13)],"    Ða geopenode Noe ðæs arces hrof, & beheold ut & geseah ðæt <ðære> eorðan bradnis wæs adruwod."
[019000 (8.15)],"    God ða spræc to Noe, ðus cweðende."
[019100 (8.16)],"    Gang ut of ðam arce, ðu & þin wif & ðine suna & heora wif."
[019200 (8.17)],"    & eal ðæt ðær inne is mid ðe, læd ut mid ðe ofer eorðan, & weaxe ge & beoð gemænifylde ofer eorðan."
[019300 (8.18)],"    Noe ða ut eode of ðam arce, & hi ealle ofer eorðan."
[019400 (8.20)],"    & he arærde an weofod Gode, & genam of eallum ðam clænum nytenum & clænum fugelum, & geoffrode Gode lac on ðam weofode."
[019500 (8.21)],"    God ða underfeng his lac & ðære winsumnysse bræð, & cwæð him to: Nelle ic nateshwon awyrgean ða eorðan heononforð for mannum; andgyt & geþoht menniscre heortan syndon forðhealde to yfele fram iugoðe; Eornostlice ne ofslea ic heononforð mid wætere ælc ðingc cuces, swa swa ic dyde."
[019600 (8.22)],"    Eallum dagum ðære eorðan, sæd & gerip, cyle & hæte, sumor & winter, dæg & niht ne geswicað."
[019700 (9.1)],"    GOD bletsode ða Noe & his suna, & cwæð him to: Weaxað & beoð gemenifylde & afyllað ða eorðan."
[019800 (9.2)],    & beo eower ege & oga ofer ealle nytenu & fugelas & ofer ealle ða ðingc ðe on eorðan styriað; Ealle sæfixas syndon eowrum handum betæhte.
[019900 (9.3)],"    & eal ðæt ðe styrað & leofað beo eow to mete, swa swa growende wyrta ic hi betæce ealle eow."
[020000 (9.4)],    Butan ðam anum ðæt ge flæsc mid blode ne eton.
[020100 (9.5)],    Eower blod ic ofgange æt eallum wildeorum & eac æt ðam men; of ðæs weres handa & his broðor handa ic ofgange ðæs mannes lif.
[020200 (9.6)],"    Swa hwa swa agyt ðæs mannes blod, his blod byð agoten; witodlice to Godes anlicnysse is se man geworht."
[020300 (9.7)],    Weaxe ge nu & beoð gemænifylde & gað ofer eorðan & gefyllað hi.
[020400 (9.8)],    God cwæð eft to Noe & to his sunum.
[020500 (9.9)],    Efne nu ic sette min wed to eow & to eowrum ofspringe.
[020600 (9.10)],    & to eallum libbendum nytenum ðe of ðam arce eodon.
[020700 (9.11)],    Ðæt ic nateshwon nelle heononforð eal <flæsc> adydon mid flodes wæterum; ne heononforð ne bið flod tosencende ða eorðan.
[020800 (9.12)],    Ðis bið ðæt tacn mines weddes ðæt ic do betwux me & eow & eallum libbendum nytenum on ecum mægðum.
[020900 (9.13)],"    Ðæt is, ðæt ic sette minne renbogan on wolcnum, & he byð tacn mines weddes betwux me & ðære eorðan."
[021000 (9.14)],"    Þonne ic oferteo heofonan mid wolcnum, ðonne æteowað min boga on ðam wolcnum."
[021100 (9.15)],"    & ic beo gemyndig mines weddes wið eow, ðæt heononforð ne byð flod to adylgienne eall flæsc."
[021200 (9.16)],"    Bið ðonne se min renboga on ðam wolcnum & ic hine geseo & beo gemyndig ðæs ecean weddes, ðe geset is betwux Gode & eallum libbendum flæsce, ðe ofer eorðan is."
[021300 (9.17)],    Ðis byð ðæt tacn mines weddes ðæt ic gesette betwux me & eallum flæsce ofer eorðan.
[021400 (9.18)],    Wæron ða Noes suna ðe of ðam arce eodan: Sem & Cham & Iaphet; & Cham witodlice is fæder ðære Chananeiscre ðeode.
[021500 (9.19)],    & of ðisum ðrym Noes sunum is tosawen eall mancyn ofer eorðan.
[021600 (9.20)],    Noe ða <yrðlingc> began to wyrcenne ðæt land & gesette him wingeard.
[021700 (9.21)],"    & ða ða he dranc of ðam wine, ða wearð he druncen & læg on his getelde unbehelod."
[021800 (9.22)],"    His sunu ða, Cham, geseah his gesceapu unbeheled, & cydde hit his twam gebroðrum ut on felda."
[021900 (9.23)],"    Hwæt, ða Sem & Iapheth dydon anne hwitel on heora sculdrum, & eodon underbæc & beheledon heora fæderes gecynd, swa ðæt hi ne gesawon his næcednysse."
[022000 (9.24)],"    Noe soðlice ða ða he awoc of ðam slæpe, & he ofaxode hwæt his suna him dydon."
[022100 (9.25)],"    Ða cwæð he: Awyrged is Chanaan, & he byð ðeowena ðeowa his gebroðrum."
[022200 (9.26)],"    & he cwæð: Gebletsod is Drihten, Semes God; beo Chanaan his ðeowa."
[022300 (9.27)],"    Gemænifylde God Iapheð, & he wunie on Semes geteldum, & beo Chanaan his ðeowa."
[022400 (9.28)],    Noe ða leofode ðreohund geara & fiftig geara æfter ðam flode.
[022500 (9.29)],"    & wæron ða gefyllede ealle his dagas nygonhund geara & fiftig geara, & he forðferde."
[022600 (10.1)],    Þis synd Noes suna naman: Sem & Cham & Iapheth.
[022700 (10.2)],    Iafeðes suna Gomer & Magog & Madai; Iuan & Tubal & Mosoh & ðiras.
[022800 (10.32)],    Ðis wæs Noes hiwræden & his mægða: ðurh ðas wæron ðeoda todælede on eorðan æfter ðam.
[022900 (11.1)],    Soðlice ealle menn spræcon ða ane spræce.
[023000 (11.2)],"    Ða ða hi ferdon fram eastdæle, hi fundon ænne feld on Senaarlande, & wunodon ðæron."
[023100 (11.3)],    Ða cwædon hi him betwynan: Vton wyrcean us tigelan & ælan hi on fyre.
[023200 (11.3)],    Witodlice hi hæfdon tigelan for stan & tyrwan for wealllim.
[023300 (11.4)],"    & cwædon: Vton timbrian us ceastre & stypel oð heofon heahne, & uton wyrðian urne naman."
[023400 (11.4)],    Ær ðam ðe we synd todælede geond ealle eorðan.
[023500 (11.5)],    Witodlice Drihten astah nyðer to ðam ðæt he gesawe ða burh & ðone stypel ðe Adames bearn getimbrodon.
[023600 (11.6)],"    & he cwæð: ðis is an folc, & ealle hi sprecað an leden & hi begunnon ðis to wyrcenne; ne geswycað hi ær ðan ðe hit geara sy."
[023700 (11.7)],    Soðlice uton cuman & todælan ðær heora spæce.
[023800 (11.8)],    Swa Drihten hi todælde of ðære stowe geond ealle eorðan.
[023900 (11.9)],"    & for ðam man nemde ða stowe Babel, for ðam ðar wæron todælede ealle spæce."
[024000 (11.27)],    Ðis is Thares cynryn.
[024100 (11.28)],    Ðare gestrynde Abram & Nachor & Aran; Witodlice Aran gestrynde Loth.
[024200 (11.28)],    Aran forðferde ær ðan ðe Thare his fæder on Vr Chaldea.
[024300 (11.29)],    Soðlice Abram & Nachor wifodon; Abrames wif hatte Sarai & Nachores wif Melcha.
[024400 (11.30)],"    Sarai wæs untymende, næfde heo nan bearn."
[024500 (11.31)],"    Witodlice Thare nam Abram, his sunu, & Loth, his suna sunu, & gelædde hi <of> Vr Chaldea, ðæt hi ferdon to Chanaan lande; Hi foron oð hi comon to Aran, & hi wunodan ðær."
[024600 (11.32)],"    Thare leofode twa hund geara & fif gear, & forðferde on Aran."
[024700 (12.0)],"    HER swutelað þæs ælmihtigan Godes mildheortnyss & hys wundra, hu he Abraham geceas & hys bletsunga him sealde & hys ofspringe."
[024800 (12.1)],"    God cwæð þa to Abrame: Far of þinum lande & of ðinre mægðe & of ðines fæder huse, & cum to þam lande þe ic ðe geswutelige."
[024900 (12.2)],"    & ic macige ðe mycelre mægðe & þe gebletsige & ðinne naman ic gemærsige, & ðu byst gebletsod."
[025000 (12.3)],"    Ic gebletsige ða þe ðe bletsiað, & ic awyrige ða þe ðe wyriað, & on þe beoð gebletsode ealre eorðan mægða."
[025100 (12.4)],"    Abram ða ferde of Aran, swa swa God him bead, & Loth ferde mid him."
[025200 (12.5)],"    Mid ealre fare & mid eallum æhtum, oð þæt hi comon to þam lande Chanaan."
[025300 (12.6)],"    & Abram sceawode ðæt land, & ða gemæru: Chananeus wæs þa on lande."
[025400 (12.7)],"    God þa geswutelode hyne sylfne Abrame, & cwæð him to: þinum ofspringe ic forgyfe ðis land; Hwæt, þa Abram arærde ðær an weofod Gode, þe him æteowde."
[025500 (12.8)],"    & ferde syððan to þam munte be eastan Bethel, be westan Hai, & þær gesloh hys geteld & arærde þær an weofod Gode, & hys naman ðær clypode."
[025600 (12.9)],    Þanon he ferde eft to ðam suðdæle þæs landes.
[025700 (12.10)],"    & hyt wearð þa mycel hungorgear on þam lande; Abram ða ferde to Egypta lande, wolde þær on ælþeodinysse anbidian, for ðan ðe se hunger ðearle swyðrode."
[025800 (12.11)],"    Mid ðam ðe hi wæron gehende Egypta lande, þa cwæð Abram to hys wife: Ic wat ðæt þu eart wlitig on hiwe."
[025900 (12.12)],"    & þonne ða Egyptiscean ðe geseoð, þonne cweðaþ hi ðæt þu min wif sy, & hi ofsleað me & ðe healdað."
[026000 (12.13)],"    Sege nu, ic ðe bidde, þæt ðu min swuster sy, þæt me wel sy for ðe, & min sawel lybbe for þinum intingan."
[026100 (12.14)],"    Hi comon ða to Egypta lande, & ða Egyptiscean gesawon ðæt þæt wif wæs swyðe wlitig."
[026200 (12.15)],"    & ðæs cyninges ealdormen spæcon be hyre wlite to þam cyninge Farao, & heredon hi beforan him; þæt wif wearð þa gelæht & gelædd to þam cyninge."
[026300 (12.16)],"    & Abram underfeng fela sceatta for hyre: he hæfde ða on orfe & on ðeowum, on oluendum & on assum mycele æhta."
[026400 (12.17)],"    God soðlice beswang Farao þone cyning mid þam mæstum witum & ealne hys hired for Sarai, Abrames wife."
[026500 (12.18)],"    Farao ða het clypian Abram, & cwæð him to: Hwæt la, hwi dydest ðu swa wið me; hwi noldest ðu secgan þæt heo þin wif ys."
[026600 (12.19)],    For hwylcon intingan sædest ðu þæt heo ðin swustor wære; efne nu her ys ðin wif: nim hig and far ðe aweg.
[026700 (12.20)],"    Abram þa ferde of Egypta lande mid ealre hys fare, & Farao se cyning him funde ladmen."
[026800 (13.1)],"    & LOTH ferde forð mid him, oð ðæt hi comon to suðdæle betwux Bethel & Hai."
[026900 (13.4)],"    To ðære stowe þe he ðæt weofod ær arærde, & gebæd hyne ðær to Gode."
[027000 (13.5)],    & Loth samod mid him.
[027100 (13.5)],    Abram soðlice wæs swyðe welig on golde & on seolfre & on orfe & on geteldum.
[027200 (13.6)],"    Swa þæt þæt land ne mihte aberan þæt hi begen, he & Loth, ætgædere wunedon: heora æhta wæron menigfealde & ne mihton wunian ætgædere."
[027300 (13.7)],    Wearð eac ðurh þone intingan sacu betwux Abrames hyrdemannum & Lothes; On ðære tide wunedon Chananeus & Ferezeus on ðam lande.
[027400 (13.8)],"    Abram þa cwæð to Lothe: Ic bidde þæt nan sacu ne sy betwux me & ðe, ne betwux minum hyrdum & ðinum hyrdum; wyt synd gebroðru."
[027500 (13.9)],"    Efne nu eall seo eorðe lið ætforan ðe: ic bidde, far fram me: gyf ðu færst to þære wynstran healfe, ic healde þa swyðran healfe; gyf þu ðonne þa swyðran healfe gecyst, ic fare to þære wynstran healfe."
[027600 (13.10)],"    Loth ða beheold geond eall, & geseah þæt eall se eard wið ða ea Iordanen wæs myrge mid wætere gemenged, swa swa Godes neorxnawang, & swa swa Egypta land becumendum to Segor, ær þan þe God towende ða burga Sodomam & gomorran."
[027700 (13.11)],"    Loth ða geceas him þone eard wið Iordanen & ferde fram eastdæle, & hi wurdon totwæmede heora ægðer fram hys breðer."
[027800 (13.12)],"    Abram eardode ða on þam lande Chanaan: Loth soðlice wunode on þam fæstenum ðe wæron embe Iordanen, & he eardode on þære byrig Sodoma."
[027900 (13.13)],    Þa Sodomitiscan men wæron forcuðostan & swyðe synfulle ætforan Gode.
[028000 (13.14)],"    God cwæð ða to Abrame, æfter ðan þe Loth wæs totwæmed him fram: Ahefe upp þine eagan & beheald fram ðære stowe þe ðu on stenst to norðdæle & to suðdæle & to eastdæle & to westdæle."
[028100 (13.15)],"    Eal ðis land þe ðu gesyxt, ic forgyfe ðe & þinum ofsprincge on ecnysse."
[028200 (13.16)],"    & ic do þinne ofsprincg swa menigfealdne swa swa ðære eorðan dust: gyf ænig man mæg geriman ðære eorðan dust, þonne mæg he eac swylce geriman þinne ofspring."
[028300 (13.17)],"    Aris nu & far geond þis land on lencge & bræde, for ðan ðe ic hyt þe forgyfe."
[028400 (13.18)],"    Abram þa eornostlice astyrode hys geteld, & com & eardode wið þone dene Mambre, þæt ðe ys on Ebron, & þær arærde weofod Gode."
[028500 (14.1)],    HYT gelamp ða on þære tide þæt ða cyningas wunnon him betwynan.
[028600 (14.2)],"iiii<ciningas> <wið><v>cyningas, oð ðæt hi comon to gefeohte."
[028700 (14.10)],"    Þa feollon ða cyningas on ðam gefeohte ofslagene, of Sodomam & Gomorran, þæra manfulra ðeoda, & heora geferan flugon afyrhte to muntum."
[028800 (14.11)],    Þa namon þa sigefæstan cyningas sona on þam burgum Sodoma & Gomorra ða god þe hi ðær fundon.
[028900 (14.12)],"    & eac læddon aweg Loth mid hys æhtum, Abrames broðor sunu, ðe on þam burgum eardode."
[029000 (14.13)],"    Ða ætbærst him sum man, & se hyt sæde Abrame, hu man hys broðor sunu on bendum aweg lædde."
[029100 (14.14)],"    Abram ða genam ardlice ðreohund manna & eahtatyne men of hys inbyrdlingum, & efste wið ðæs heres, oð ðæt he hi ofrad."
[029200 (14.15)],"    Todælde ða hys geferan færlice on þære nihte, & him on beræsde & on eornost hi sloh & afligde ða lafe, oð ðæt hi comon to Fenicen."
[029300 (14.16)],"    He lædde þa ongean Loth, hys broðor sunu, mid eallum hys æhtum, & ðæt oðer folc samod, mid wifum & æhtum, gewunnenum sige."
[029400 (14.17)],    Þa eode Sodomitiscra cyning sona him togeanes.
[029500 (14.21)],"    & bæd þæt he hæfde eall þæt he of ðam here genam, buton þam mannum anum."
[029600 (14.22)],"    & Abram him cwæð to: Ic ahebbe mine hand to ðam healican Gode, se ðe ys agnigend eorðan  & heofonan."
[029700 (14.23)],"     Þæt ic ne underfo furðon ænne ðwang of eallum þisum ðingum ðe þine ær wæron, ðæt þu ne secge eft: Ic gewelgode Abram."
[029800 (14.24)],"    Buton ðam anum ðingon, ðe mine geferan æton, & þæra manna dæl þe me mid comon, Anær, & Escol, & Mambre; nymon þas heora dæl."
[029900 (14.18)],"    Þær com eac Melchisedech, se mæra Godes man, se wæs cyning & Godes sacerd; & he brohte hlaf & win."
[030000 (14.19)],"    & bletsode Abram, & cwæð: Gebletsod ys Abram ðam healican Gode, se ðe gesceop heofenan & eorðan."
[030100 (14.20)],    & gebletsod ys se healica God: þurh hys scyldnysse synd ða fynd on ðinum handum oferwunnene & he sealde him þa teoðunga of eallum ðam þingum.
[030200 (15.1)],"    ÐA ðis gedon wæs, þa wearð Godes spræc to Abrame ðurh gesyhðe him secgende: Ne ondræd þu ðe Abram; ic eom ðin wergend, & þin med byð swyðe mycel."
[030300 (15.2)],"    Þa cwæð Abram: Eala þu min Drihten God, hwæt gyfst þu me; ic fare butan bearnum."
[030400 (15.3)],    & efne min inbyrdlincg byð min yrfenuma.
[030500 (15.4)],"    Ðær rihte wearð Godes spræc to Abrame, þus cweðende: Ne byð ðes þin yrfenuma, þe ðu embe spæce, ac ðone þu hæfst to yrfenuman, þe of ðe sylfum cymð."
[030600 (15.5)],"    God lædde hyne þa ut, & het hyne locian to heofonum, & cwæð: Tell þas steorran, gyf ðu mæge; þus menigfeald byð þin ofsprincg."
[030700 (15.6)],"    Abram þa gelyfde Gode, & hyt wæs <him> geteald to rihtwisnysse."
[030800 (15.7)],"    God cwæð eft to Abrame: Ic eom se God þe ðe lædde of ðæra Chaldeiscra Hur, þæt ic ðe þis land forgeafe to agenne."
[030900 (15.8)],"    Abram cwæð þa to Gode: Min Drihten God, hu mæg ic witan þæt ic hyt agan sceal."
[031000 (15.9)],"    God cwæð eft to him: Geoffra me to lace an þrywintre hryðer & ænne þrywinterne ram, & ane ðrywintre gat, & sume turtlan, & sume culfran."
[031100 (15.10)],"    He dyde ða swa, & todælde hi on twa, buton þa fugelas he ne todælde."
[031200 (15.11)],    Þa woldon oðre fugelas <fleogan> to þam holde; Abram hi afligde fram þam flæsce ealle.
[031300 (15.12)],"    Eft ða on æfnunge befeol slæp on Abram, & micel oga him becom ða mid þeostrum."
[031400 (15.13)],"    Him wæs ða gesæd swutelice ðurh God: Wite ðu þæt ðin ofspring sceal wunian ælðeodig on oðrum earde, & hi hi yfele geswencað & on þeowte gebringað feower hund geara."
[031500 (15.14)],"    Ic deme swa ðeah þa ðeoda ðe hi on ðeowte gebringað, & hi cumað syððan ongean mid swyðlicum æhtum."
[031600 (15.16)],"    On ðære feorðan mægðe hi gecyrrað eft hider: ne synd na gyt gefyllede ðises folces unrihtwisnyssa, ðisra Amoreiscra, oð ða andweardan tid."
[031700 (15.15)],"    Þu soðlice forðfærst on sibbe, þonne ðin tima cymð on godre ylde to þinum ealdfæderum."
[031800 (15.17)],"    Ða ða sunne eode to setle, ða sloh ðær mycel mist, & ferde swylce an ofen eal smociende, & leohtberende fyr ferde ofer ða lac."
[031900 (15.18)],"    On þam dæge sealde God him sylf hys wed Abrame, & cwæð: ðinum ofsprincge ic forgyfe þis land æfter ðe, fram þære Egyptiscan ea oð Eufraten, ðe þas ðeoda habbað."
[032000 (15.19)],    Cynei & Cenezei; Cetmonei.
[032100 (15.20)],    & Ethei; Ferezei & Raphaim.
[032200 (15.21)],    Amorrei & Chananei; Gergessei & Iebusei.
[032300 (16.1)],"    Abrames wif wæs ða gyt wunigende butan cildum, & heo hæfde ane þinene, ða Egyptiscan Agar."
[032400 (16.2)],"    & cwæð to hyre were: þu wast þæt ic eom untymende; nym nu mine ðinene to þinum bedde, þæt ic huru underfo sum fostorcild of hyre; Abram ða dyde swa swa him dihte Sarai."
[032500 (16.4)],"    & Agar ða geeacnode, & eac forseah hyre hlæfdian."
[032600 (16.5)],"    Ða cwæð Sarai to Abram: ðu dest unrihtlice wið me: ic let mine wylne to ðe; nu wat heo þæt heo ys eacniende, & forsyhð me; for ði deme God betwux me & ðe."
[032700 (16.6)],"    Abram hyre andwyrde: Efne heo þin wyln under þinre handa; ðrea hi locahu þu wylle; Sarai hig ða geswencte, & heo sona fleah ut to ðam westene."
[032800 (16.7)],    Ðær þær wæs an wylspring: þa <ofseah> hi Godes engel.
[032900 (16.8)],"    & hi sona clypode: Agar, Saries þinen, hu færst ðu, oððe hwyder wylt ðu; heo andwyrde þam engle: Ic forfleo mine hlæfdian."
[033000 (16.9)],    Þa cwæð se engel hyre eft to: Gecyr to þinre hlæfdian & beo geeadmet under hyre handa.
[033100 (16.10)],"    Ic secge ðæt þin sæd byð swa swyðe gemenigfyld, þæt man hyt geriman ne mæg for þære meniu."
[033200 (16.11)],"    Efne ðu geeacnodest & þu acenst sunu, & ðu gecigst hys naman soðlice Ismahel, for þan ðe God sylf gehyrde ðine geswencednysse."
[033300 (16.12)],"    Ðes byð reðe mann, & winð wið ealle & ealle wið hyne, and he gewislice arærð æfre hys geteld onnemn hys gebroðra."
[033400 (16.13)],"    Agar þa clypode Godes naman , þe hyre to spræc: þu God ðe me gesawe; Heo cwæð: Soðlice ic geseah her þone bæftan þe me geseah."
[033500 (16.14)],    And for þi heo het ðone wæterpytt Libbendes & Seondes Me; Se pytt ys betwux Cades & Barath.
[033600 (16.15)],"    Agar þa acende sunu Abrame, & he het hys naman Ismahel."
[033700 (16.16)],"    Hundeahtatigwintre & syxwintre wæs Abram, ða ða Agar him acende Ismahel."
[033800 (17.1)],"    EFT þa ða he wæs nygan & hundnygantigwintre, ða ætywde God hyne sylfne him, & cwæð him to: Ic eom ælmihtig God: gang ðu ætforan me & beo fulfremed."
[033900 (17.2)],"    & ic sette min wed betwux me & þe, & ic þe gemenigfylde swyðe ðearle."
[034000 (17.3)],"    Ða feol Abram astreht to eorðan, & God him to cwæð."
[034100 (17.4)],"    Ic eom & min wed mid ðe, & þu byst manegra þeoda fæder."
[034200 (17.5)],"    Ne ðin nama ne byð geciged heononforð Abram, ac ðu byst gehaten Abraham, for þam ðe ic þe gesette manegra þeoda fæder."
[034300 (17.6)],"    & ic gedo þæt ðu wyxt, & ic þe gesette on ðeodum, & cyningas cumaþ of ðe."
[034400 (17.7)],"    & ic sette min wed betwux me & ðe & betwux þinum ofsprincge æfter ðe on ðinum mægþum ecum wedde, þæt ic beo þin God & ðines ofspringes æfter ðe."
[034500 (17.8)],"    & ic forgyfe ðe & ðinum ofspringce þæt land þinre ælðeodignysse, eal Chananeisc land on ece æht, & ic beo heora God."
[034600 (17.9)],    To Abrahame: And þu healtst min wed & ðin ofsprinc æfter ðe on heora mægðum.
[034700 (17.10)],"    Þis ys ðæt wed, ðe ge healdan sceolon betwux me & eow & ðin ofsprincg, þæt ælc hysecild betwux eow beo emsniden."
[034800 (17.11)],    & emsniðað þæt flæsc eowres fylmenes; þæt beo tacn mines weddes betwux me & eow.
[034900 (17.12)],"    Ælc hysecild betwux eow beo ymsniden on þam eahteoðan dæge hys acennednysse, & ælc werhades man on eowrum mægþum & inbyrdlincg & geboht þeowa beo ymsniden, þeah he ne beo eowres cynnes."
[035000 (17.13)],    & beo min wed on eowrum flæsce on ecum wedde.
[035100 (17.14)],"    Se werhades man þe ne byð emsniden on þam flæsce hys fylmenes, hys sawul byð adylegod of hys folce, for þan þe he aidlode min wed."
[035200 (17.15)],"    God cwæð eac to Abrahame: ðin wif Sarai, ne hat ðu hi heononforð Sarai, ac hat hi Sarra."
[035300 (17.16)],"    Ic hi gebletsige, & of hyre ic ðe forgyfe sunu, ðone ic wylle bletsian; he byð on þeodum & folca cyningas cumað of him."
[035400 (17.17)],"    Þa feol Abraham on cneowum & hloh, cweðende on hys heortan: Wenst þu la ðæt sunu beo acenned hundwintrum men; Sarra hundnygontigwintre nu acenne."
[035500 (17.18)],    He cwæð ða to Gode: Ic wisce þæt Ismahel lybbe ætforan ðe.
[035600 (17.19)],"    God cwæð to Abrahame: ðin wif Sarra þe acenð sunu, & ðu gecigst hys naman Isaac, & ic sette min wedd to him on ecne truwan, & to hys ofsprinc æfter."
[035700 (17.20)],"    Ofer Ismahel eac swylce ic gehealde þe: efne ic hyne bletsige & geeacnige, & swyðe ic hyne gemenigfylde: twelf heretogan he gestrynð & ic hyne do mycelre mægþe."
[035800 (17.21)],"    Min wedd soðlice ic sette to Isaace, þone ðe Sarra þe acenð on þisre tide nu embe twelf monoð."
[035900 (17.22)],"    God þa astah up fram Abrahame, syððan he þas spræce geendod hæfde."
[036000 (17.23)],"    Abraham soðlice ymbsnað hys sunu Ismahel on þone ylcan dæg, swa swa God him bebead."
[036100 (17.24)],    & he sylf wearð ymbsniden þa ða he wæs nygan & hundnygantig geara.
[036200 (17.27)],"    & ealle werhades men hys hiredes, ægðer ge inbyrdlingas ge gebohte ðeowan & ælðeodige men, þe him mid wæron; ealle wurdon þæs dæges ymsnidene."
[036300 (17.30)],    Nu secge we betwux þisum þæt nan Cristen man ne mot nu swa don.
[036400 (18.1)],"    GOD þa æteowde eft Abrahame on þam dene Mambre, þær þær he sæt on hys geteldes ingange on þære hætan þæs dæges."
[036500 (18.2)],"    & Abraham beseah upp & geseah þær ðry weras standende him gehende; Mid þam ðe he hi geseah, þa efste he of þam getelde him togeanes & astrehte hyne to eorþan."
[036600 (18.3)],"    & cwæð: Min Drihten, gyf ðu me æniges þinges tiðian wylle, ne far þu fram ðinum þeowan."
[036700 (18.4)],"    Ær þan ðe ic fecce wæter & eowre fet aðwea, & gerestað eow under ðisum treowe."
[036800 (18.5)],"    Oð ðæt ic lecge eow hlaf ætforan, þæt ge eow gereordion, & ge farað syððan, for þi ge gecyrdon to eowrum ðeowan; Hi cwædon: Do swa þu spræce."
[036900 (18.6)],"    Abraham þa efste in to þam getelde to Sarran, & cwæð hyre to Gecned nu hrædlice þry sestras smedeman & wyrc focan."
[037000 (18.7)],"    & he arn him sylf to hys hryþera falde & genam an fæt cealf & betæhte hys cnapan, & se cnapa hyt mid ofste ofsloh & gearcode."
[037100 (18.8)],"    Abraham ða nam buteran & meolc & þæt flæsc mid heorðbacenum hlafum & lede him ætforan, & stod him under þam treowe wið hi."
[037200 (18.9)],"    Mid þam ðe hi æton, þa cwædon hi him to: Hwær ys þin wif Sarra; he andwyrde: On þam getelde heo ys."
[037300 (18.10)],    He cwæð him to: Ic cume eft to ðe on þisne timan & ðin wif Sarra sceal habban sunu; Sarra þa gehyrde ðas word binnan ðam getelde.
[037400 (18.12)],"    & hloh digollice ðus cweðende: Syððan ic ealdode & min hlaford geripod ys, sceal ic nu æniges lustes gyman."
[037500 (18.13)],    Þa cwæð God to Abrahame: Hwi hloh Sarra ðin wif & cwæð Sceal ic nu eald wif cennan.
[037600 (18.14)],"    Cwest ðu la, ys ænig þing Gode earfoðe; be þam gecwedenan anddagan ic cume to ðe & Sarra hæfð sunu."
[037700 (18.15)],"    Ða ætsoc Sarra: Ne hloh ic na, ac ic wæs afyrht; God cwæð þa: Nys hyt na swa, ac þu hloge."
[037800 (18.16)],"    Ða arison þa ðry weras, & ða þanon eodon, swylce hi woldon to ðære byrig Sodoma, & Abraham eode forð mid & lædde hi."
[037900 (18.17)],    God cwæð þa: Hu mæg ic forhelan Abrahame þæt ic don wylle.
[038000 (18.18)],    Ðonne he ys toweard on mycelre mægþe & ðære strengostan mægðe: nu ealre eorþan mægþa beoð on him gebletsode.
[038100 (18.19)],"    Ic wat soðlice þæt he wyle bebeodan hys bearnum & hys hirede æfter him, þæt hi healdon Godes weg & þæt hi don rihtwisnysse & rihtne dom, ðæt God gelæste for Abrahame ealle þa ðing þe he him to spræc."
[038200 (18.20)],"    God þa geopenode Abrahame hwæt he mid þære spræce mænde, & cwæð him to: þæra Sodomitiscra hream & ðære burhware of Gomorra ys gemenifyld, & heora synn ys swyðe gehefegod."
[038300 (18.21)],"    Ic wylle nu faran to & geseon hwæðer hi gefyllað mid weorce þone hream ðe me to com, oððe hyt swa nys, ðæt ic wite."
[038400 (18.22)],    Hi gewendon ða þanon & eodon to Sodoman weard Abraham soðlice stod þa gyt ætforan Gode.
[038500 (18.23)],"    & him to genealæhte, & cwæð: La leof, nelt ðu fordon þone rihtwisan mid þam arleasan."
[038600 (18.24)],"    Gyf on ðære byrig beoð fiftig rihtwisra manna sceolon hi ealle samod forwurþan, & ðu nelt arian þære stowe for þam fiftigum rihtwisum, gyf hi þær swa fela beoð."
[038700 (18.25)],"    Ne gewurðe hyt, la leof, þæt ðu yfelne dom gesette."
[038800 (18.26)],"    God cwæð þa to him: Gyf ic gemete on þære byrig Sodoman fiftig rihtwisra wera, eallum ic gemiltsige for him."
[038900 (18.27)],"    Abraham þa andwyrde, & cwæð: Nu ic æne began to sprecenne to minum Drihtne, þonne ic eom dust & ahse."
[039000 (18.28)],"    La leof, hwæt dest þu gyf ðær beoð fif & feowertig rihtwisra; wylt ðu adylegian ealle þa burh?"
[039100 (18.29)],"    God cwæð þa: Gyf ic þær gemete fif & feowertig rihtwisra, ne adylegie ic þa burh."
[039200 (18.29)],"    Abraham cwæð ða: La leof, gyf þær beoð gemet feowertig rihtwisra, hwæt dest þu ðone; God cwæð: Ne ofslea ic hi, gyf þær beoþ feowertig."
[039300 (18.30)],"    Abraham cwæð ða: La leof, ic bidde þæt ðu þe ne belge wið me gyf ic sprece: Hwæt gyf þær beoð þrittig; God cwæð: Ne do ic him lað, gyf þær beoð þrittig rihtwisra."
[039400 (18.31)],"    Abraham cwæð þa gyt: Nu ic æne began to sprecenne to minum Drihtne, ic wylle specan gyt: La leof, hu byð hyt gyf ðær beoð twentig rihtwisra; God cwæð: Ne fordo ic hi gyf ðær beoð twentig."
[039500 (18.32)],"    Abraham cwæð ða gyt: La leof Drihten, ic bidde þæt ðu ne yrsige gyf ic spece gyt æne: Hu byð hyt gyf þær beoð tyn rihtwisra; God cwæð: Ne adilgie ic hi, gyf þær beoð tyn."
[039600 (18.33)],"    God þa ferde forð, swa he gemynt hæfde, & Abraham gecyrde to hys wununge."
[039700 (19.1)],"    COMON ða on æfnunge twegen englas fram Gode asende to þære byri Sodoma, & Loð, Abrahames broðor sunu, sæt on þære stræt & geseah hi; He aras þa sona & eode him togeanes, & astrehte hyne ætforan þam englum."
[039800 (19.2)],"    & cwæð: Ic bidde eow, Leof, þæt ge cyrron to minum huse, & þær wunion nihtlanges & þweað eowre fet, þæt ge magon faran to mergen on eowerne weg; Hi cwædon: Nelle we nateshwon, ac we wyllað wunian ut on ðære stræt."
[039900 (19.3)],"    Loð þa hi laðode geornlice, oð ðæt hi gecyrdon to hys huse; He ða gearcode him gereord, & hi æton."
[040000 (19.5)],"    Se leodscipe wæs swa bysmorful, þæt hi woldon fullice ongean gecynd heora galnyssæ gefyllan, na mid wimmannum, ac swa fullice þæt us sceamað hyt openlice to secgenne, & þæt wæs heora hream, þæt hi openlice heora fylðe gefremedon."
[040100 (19.12)],"    Þa cwædon þa englas to Lothe, se ðe rihtlice leofode: Hæfst ðu sunu oððe dohtra on ðisre byrig, oððe aþum oððe ænigne sibling; Gyf ðu hæbbe, læd hi ealle of þisre byrig."
[040200 (19.13)],"    We sceolon soðlice adylgian ealle þas stowe, for ðan þe heora hream weox to swyðe ætforan Gode, & God us sende, þæt we hi fordon."
[040300 (19.14)],"    Loð þa eode to hys twam aðumum, þe woldon wifian on hys twam dohtrum, & cwæð him to: Arisað & farað of þissere stowe, for þan ðe God wyle adylegian þas burh; þa wæs him geðuht swylce he gamenigende spræce."
[040400 (19.15)],"    Þa englas ða on ærnemergen cwædon to Loðe: Aris & nym ðin wif & þine dohtra & far ðe heonon, ðy læs þe ðu losige samod mid þissere forscyldigan burhware."
[040500 (19.16)],"    He wandode þa gyt, ac hi gelæhton hys hand, & hys wifes hand & hys dohtra."
[040600 (19.17)],"    & gelæddon hi ut of þære byrig, for þan ðe God heom arode; þa englas cwædon him to: Beorh þinum feore: ne beseoh ðu underbæc; ne þu ne ætstand nahwar on ðisum earde, ac gebeorh ðe on þam munte, þæt ðu samod ne losige."
[040700 (19.18)],"    Ða cwæð Loð: Ic bidde þe, min Drihten."
[040800 (19.19)],"    Nu þu ðine mildheortnysse me cyddest, for ðan ðe ic ne mæg on þam munte me gebeorgan, þe læs ðe me ðær gefo sum færlic yfel."
[040900 (19.20)],    Nu ys her gehende an gehwæde burh to þære ic mæg fleon & minum feore gebeorgan.
[041000 (19.21)],"    Him wæs ða geandswarod þus: Ic underfeng ðine bene, ðæt ic þa burh ne towende, nu ðu wylt ðyder bugan."
[041100 (19.22)],"    Efst ardlice ðyder, for þan ðe ic nan ðing ne do, ær þan ðe þu ðyder cume; & seo burh wæs gehaten for ði, Segor."
[041200 (19.23)],    Loð com þa to Segor þa ða sunne upp eode.
[041300 (19.24)],"    & God sende to þam burgum ealbyrnendne renscur mid swefle gemencged, & ða sceamleasan fordyde."
[041400 (19.25)],"    God towearp ða swa mid graman ða burga, & ealne ðone eard endemes towende, & ealle þa burhwara forbærnde ætgædere, & eall ðæt growende wæs, wearð adylegod."
[041500 (19.26)],"    Þa beseah Lothes wif unwislice underbæc, & wearð sona awend to anum sealtstane na for wiglunge, ac for gewisre getacnunge."
[041600 (19.27)],    Þa beheold Abraham on ærnemerigen ðyderweard.
[041700 (19.28)],    & geseah hu þa ysla upp flugon mid þam smice.
[041800 (19.29)],    & God þa alysde Loð for Abrahame.
[041900 (19.30)],"    Loth ða ne dorste leng wunian on Segor, ac ferde mid hys twam dohtrum afyrht to þam munte, & ðær on anum scræfe ealle ðreo wunedon."
[042000 (19.31)],"    Ða cwæð seo yldre dohtor to hyre gingran swyster: Vre fæder ys eald man, & nan oðer wer ne belaf on ealre eorþan, ðe unc mage habban."
[042100 (19.32)],"    Vton fordrencean urne fæder færlice mid wine, & uton licgan mid him, þæt sum laf beo hys cynnes."
[042200 (19.33)],"    Hi dydon ða swa, & fordrencton heora fæder, & eode seo yldre swustor ærest to hys bedde, & se fæder nyste hu he befeng on hi, ne hwænne heo aras, for ðære druncennysse, ne hu heo dearnunga aras."
[042300 (19.35)],"    Eft hi fordrencton ðone unwaran Loð, & seo gingre dohtor eode to hys bedde, & se fæder nyste hu he befeng on hi, ne hwænne heo aras, for hys druncennysse."
[042400 (19.36)],    Hi wæron ða eacnigende.
[042500 (19.37)],"    & seo yldre acende sunu, þone heo het Moab, se ys Moabitiscra fæder oð ðisne andweardan dæg."
[042600 (19.38)],"    And seo oðer acende sunu, ðone heo het Amon, ðæt ys Mines folces sunu; he ys þæra Amonitiscra fæder oð ðisne andweardan dæg."
[042700 (20.1)],    ABRAHAM þa ferde eft to suðdæle & wunode ælþeodig on þam earde Gerera.
[042800 (20.2)],"    & cwæð be hys wife ðæt heo wære hys swustor; þa sende Abimelech ðære leode cyning to, & het nyman þæt wif for hyre wlite to him."
[042900 (20.3)],"    Ac God sylf him com to on swefne, & cwæð to him: Efne ðu scealt sweltan nu Abimalech, for þam wife ðe þu name; heo hæfð oþerne wer."
[043000 (20.4)],    Abimalech andwyrde earhlice & cwæð: Ne ofsleh ðu Drihten unscyldigne mannan.
[043100 (20.5)],"    He sylf cwæð to me þæt heo hys swustor wære, & þæt wif eac sæde ðæt he wære hyre broðor: ðis ic <dyde> mid bylewitnysse."
[043200 (20.6)],"    & Drihten him cwæð to: Ic wat þæt ðu swa dydest, & ic ðe eac for ði geheold ðæt þu wið me ne syngodest, þæt ðu hi ne scyndest, & ic þe swa geheold þæt ðu hi ne hrepodest."
[043300 (20.7)],"    Agyf nu þam were hys wif swyþe hraðe, for þan ðe he ys witega & for ðe gebitt; Gyf þu ðis don nelt, ðu byst dead forhraðe & þa ðe þe to lociað beoð liflease eac."
[043400 (20.8)],"    Abimelech ða aras & ealle hys men clypode & sæde him ða word þe he on swefne gehyrde, & hi wurdon ealle wundorlice afyrhte."
[043500 (20.9)],"    He clypode eac Abraham on þære ylcan nihte, & cwæð: Hwi dydest ðu swa wið us & swylce synne gebrohtest ofer me sylfne & ofer min rice."
[043600 (20.10)],"    Hwæt gesawe ðu mid us, þæt ðu swa don woldest."
[043700 (20.11)],    Abraham him cwæð to: Ic cwæð on minum geðance: Ic wene þæt Godes ege ne sy on þisre stowe & þæt hi wyllað me ofslean for mines wifes ðingon.
[043800 (20.12)],"    & heo ys swa ðeah min swustor to soðan, mines fæder dohtor, & na minre modor; ic hi genam þa to wife."
[043900 (20.13)],"    & unc gewearð syþþan þæt heo sceolde secgan, þæt heo min swustor wære, swa oft swa wyt ferdon to fyrlynum eardum."
[044000 (20.14)],"    Þa genam Abimalech oxan & scep, wealas & wylna, & forgeaf Abrahame, & hys wif him betæhte ungewemmed."
[044100 (20.15)],    & cwæð: Land lið beforan eow; wuna þær ðe leofost ys.
[044200 (20.16)],"    To ðam wife Sarra he cwæð: ðusend scyllinga ic forgeaf on seolfre þinum breðer; þæt beo ðe to heafodgewædon, þæt ðe huru ne sceamige wið ða þe ðe geseoð, & swa hwyder swa ðu færst: gemun ðæt þu gelæht wære."
[044300 (20.17)],    Abraham þa gebæd for Abimelech God.
[044400 (20.18)],"    For þan ðe God gewitnode ealle hys wimmen, swa þæt heora nan ne mihte habban ænig cild for Abrahames wife, ær þan ðe he hyt eft abæd."
[044500 (21.1)],"    GOD þa geneosode Sarran, swa swa he behet, & gefylde hys word."
[044600 (21.2)],"    Swa þæt heo wearð mid cilde, & on hyre ylde acende sunu on þære ylcan tide ðe God gecwæð."
[044700 (21.3)],    Abraham ða gecigde Isaac hys sunu.
[044800 (21.4)],"    & on þam eahteðan dæge hyne eac ymsnað, swa swa God him bebead."
[044900 (21.5)],    And he sylf wæs ða hundwintre.
[045000 (21.6)],    Sarra cwæð þa ofwundrod: God me worhte hlehter; swa hwa swa hyt geaxað he hlyhð mid me.
[045100 (21.7)],"    Hwa wolde gelyfan þæt Sarra lecgan sceolde cild to hyre breoste to gesoce on ylde, þæt ðe heo Abrahame on hys ylde acende."
[045200 (21.8)],"    Þæt cild soðlice weox & wearð gewened, & Abraham worhte, swa swa heora gewuna wæs, micelne gebeorscipe to blisse his mannum on þone dæg, þe man þæt cild fram gesoce ateah."
[045300 (21.9)],"    Hyt gelamp eft syððan, þæt Sarra beheold hu Agares sunu wið Isaac plegode."
[045400 (21.10)],    & cwæð to Abrahame: Ado þas wylne heonon: ne byð ðære wylne sunu soðlice yrfenuma mid minum bearne Isaace.
[045500 (21.11)],    Abraham þa undernam hefiglice ðas word.
[045600 (21.12)],"    Ac God sylf him cwæð to: Ne sy ðe hefiglic geðuht þæt þæt Sarra ðe sæde be ðinre cyfese, ac do swa swa heo cwæð, for þan ðe þe byð geciged sæd on Isaace."
[045700 (21.13)],"    & ic eac swylce do þære wylne sunu mycelre mægðe, for þan ðe he ys eac of ðinum sæde."
[045800 (21.14)],"    Abraham ða aras on ærnemergen sona & lædde aweg ða wylne Agar & Ismahel samod & sealde him formete, hlaf, & wæter, & gewende him ham."
[045900 (21.14)],    Þa ða hi comon to þam westene ða wurdon hi on gedwolan.
[046000 (21.15)],"    & þæt wæter asceortode, þe wæs on ðam buteruce: heo ða alede þone sunu under sumum treowe."
[046100 (21.16)],"    & sæt hyre feorran wepende, cwæð þæt heo nolde geseon hu þæt cild swulte."
[046200 (21.17)],"    God þa sylf gehyrde ðæs cildes stemne & sende hys engel, ðe ðis sæde Agare: Hwæt dest ðu Agar; ne beo þu afyrht: God sylf gehyrde ðines suna stemne."
[046300 (21.18)],"    Aris nu & gym hys for þan ðe he wyrð gyt mycelre mægðe, & seo modor swa dyde."
[046400 (21.19)],"    Heo geseah þa sona, swa swa hyre geswutelode God, sumne wæterpytt þær onemn, & heo of þam sealde þam cnapan drincan."
[046500 (21.20)],    & heo wunode mid him; He weox þa.
[046600 (21.21)],"    & wearð on þam westene scytta, & hys modor him genam wif on Egypta lande."
[046700 (21.22)],    On ðære tide cwæð se cyning Abimelech & hys ealdorman Pichol to Abrahame ðus: God sylf ys mid ðe on eallum þinum weorcum.
[046800 (21.23)],"    Behat me nu ðurh God, þæt ðu me ne derige ne minum æftergencgum ne minum ofspringe, ac cyð him mildheortnysse, swa swa ic cydde ðe."
[046900 (21.25)],    Abraham þa ðreade Abimelech mid wordum for þam waterpytte þe hys wealas him ætbrudon.
[047000 (21.26)],"    Þa cwæð se cyning to him: Nyste ic nan þing ðises, ne ðu me hyt ne sædest, ne ic sylf hyt ne gehyrde."
[047100 (21.27)],"    Abraham forgeaf ða Abimeleche lac on oxum & on sceapum, & hi slogon heora wed, ægðer to oðrum, þæt hi wurdon gefrynd."
[047200 (21.28)],    Abraham ða gesette seofan lamb on sundron.
[047300 (21.29)],"    & Abimalech axode Abraham, & cwæð: Hwæt gemænað þas lamb ðe ðu gelogast on sundron."
[047400 (21.30)],"    Abraham him andwyrde: Ic wylle þæt ðu underfo þas seofan lamb æt me, þæt hi to swutelunge beon þæt ic dealf ðisne pytt; & he dyde þa swa."
[047500 (21.31)],"    For ði wæs gehaten seo stow Bersabee, for þan ðe heora ægðer sealde oþrum hys wed ðær, & sworon him betwynan þæt hi sibbe heoldon."
[047600 (21.33)],"    Þa gewende Abimelech mid hys ealdormen Phichol to Palestina lande, & Abraham belaf ðær; Abraham ða plantode anne holt on Bersabeae, & ðær gecigde mid soþum geleafan ðæs ecean Godes naman."
[047700 (21.34)],    & he ðæt land bogode Philisteiscre ðeode fela daga syððan.
[047800 (22.1)],"    GOD wolde þa fandian Abrahames gehyrsumnysse, & clypode hys naman."
[047900 (22.2)],"    & cwæð him ðus to: Nym ðinne ancennedan sunu Isaac, þe ðu lufast, & far to þam lande Visionis hraðe, & geofra hyne þær uppan anre dune."
[048000 (22.3)],"    Abraham ða aras on þære ylcan nihte & ferde mid twam cnapum to þam fyrlenum lande, & Isaac samod, on assum ridende."
[048100 (22.4)],"    Þa on ðone ðriddan dæg, þa hi ða dune gesawon, ðær ðær hi to sceoldon to ofsleane Isaac."
[048200 (22.5)],"    Ða cwæð Abraham to þam cnapum ðus: Anbidiað eow her mid þam assum sume hwile: ic & þæt cild gað unc to gebiddenne, & we syððan cumað sona eft to eow."
[048300 (22.6)],"    Abraham þa het Isaac beran þone wudu to þære stowe, & he sylf bær hys swurd & fyr."
[048400 (22.7)],"    Isaac ða axode Abraham hys fæder: Fæder min, ic axige hwær seo offrung sy; her ys wuda & fyr."
[048500 (22.8)],"    Him andwyrde se fæder: God foresceawað, min sunu, him sylf ða offrunge."
[048600 (22.9)],"    Hi comon þa to ðære stowe þe him geswutelode God, & he ðær weofod arærde on ða ealdan wisan, & þone wudu gelogode, swa swa he hyt wolde habban to hys suna bærnette syððan he ofslagen wurde; He geband þa hys sunu."
[048700 (22.10)],    & hys swurd ateah þæt he hyne geoffrode on þa ealdan wisan.
[048800 (22.11)],"    Mid ðam ðe he wolde þæt weorc begynnan, ða clypode Godes engel ardlice of heofonum, Abraham; He andwyrde sona."
[048900 (22.12)],"    Se engel him cwæð to: Ne acwel ðu þæt cild, ne þine hand ne astrece ofer hys swuran: nu ic oncneow soðlice, þæt ðu swyðe ondrætst God, nu þu þinne ancennedan sunu ofslean woldest for him."
[049000 (22.13)],"    Ða beseah Abraham sona underbæc, & geseah ðær ænne ram betwux þam bremelum be ðam hornum gehæft, & he ahefde ðone ram to ðære offrunge & hyne þær ofsnað Gode to lace for hys sunu Isaac."
[049100 (22.14)],"    He het þa þa stoweDominus uidit, þæt ys God gesyhð, & gyt ys gesæd swa:In monte Dominus uidit, þæt ys God gesyhð on dune."
[049200 (22.15)],"    Eft clypode se engel Abraham, & cwæð."
[049300 (22.16)],"    Ic swerige ðurh me sylfne, sæde se ælmihtiga, nu ðu noldest arian þinum ancennedan suna, ac ðe wæs min ege mare þonne hys lif."
[049400 (22.17)],    Ic ðe nu bletsige & ðinne ofspringe gemenigfylde swa swa steorran on heofonum & swa swa sandceosel on sæ; þin ofsprincg sceal agan heora feonda gatu.
[049500 (22.18)],"    & on þinum sæde beoð ealle ðeoda gebletsode, for þan ðe þu gehyrsumodest minre hæse ðus."
[049600 (22.19)],"    Abraham ða gecyrde sona to hys cnapum, & ferde him ham swa mid heofonlicre bletsunge."
[049700 (23.1)],    SARRA leofode hundteontig geara & seofan & twentig geara.
[049800 (23.2)],"    & heo syððan forðferde, & Abraham hi bestod on þa ealdan wisan."
[049900 (23.3)],"    & wolde bicgan hyre byrgene æt þam mannum, ðe he mid wunode; þæt wæron Ethes suna."
[050000 (23.5)],"    Þa noldon hi nanes wurðes onfon, ac forgeafon him ða byrgene hysge mæccean on to bebyrgenne."
[050100 (23.7)],"    Abraham hi ða eadmodlice bæd, þæt hi bædon Efron, Soares sunu."
[050200 (23.9)],    Þæt he him sealde wið feo þæt twyfealde scræf ðe he hæfde on hys lande on heora gewitnysse him sylfum to byrgelse.
[050300 (23.10)],    Þa cwæð Effron.
[050400 (23.11)],    Þæt he him wolde lustlice þone æcer forgyfan mid þam scræfe.
[050500 (23.16)],"    Abraham þa awæh feower hund scyllinga be fullan gewihte seolfres, & sealde Effrone."
[050600 (23.17)],"    Wið þam æcere, & wið ðam scræfe, ðe læg to Mambre."
[050700 (23.19)],    Þæt ys Ebron; & he bebyrigde ðær Sarran.
[050800 (23.20)],    & he hæfde þæt land syðþan him sylfum to licreste.
[050900 (24.1)],"    ABRAHAM wæs ða eald, & God hyne bletsode on eallum þingum."
[051000 (24.2)],"    & he clypode him to hys yldestan gerefan, þe ealle hys ðing bewiste, & cwæð to him: Sete þine hand under min ðeoh."
[051100 (24.3)],"    & swera me aþas ðurh þone heofonlican God, þæt ðu næfre ne nyme wif Isaace minum suna of ðisum mennisce, ðe ic mid wunige."
[051200 (24.4)],"    Ac far to þam lande ðe ic of com, & nym him ðær wif."
[051300 (24.5)],    Þa cwæð se wicnere: Hu gyf þæt wif nele hider to lande mid me; sceal ic lædan þinne sunu eft to þam lande ðe þu of ferdest.
[051400 (24.6)],"    Ða cwæð Abraham: Beo wær æt þam, þæt ðu næfre minne sunu þyder ne læde."
[051500 (24.7)],"    Se heofonlica God sent hys engel beforan ðe, & he þe wisað."
[051600 (24.8)],"    Gyf þæt wif þonne hider mid þe nele faran, ne byst ðu na forsworen."
[051700 (24.9)],"    Se gerefa ða asette ða hys swyðran hand under Abrahames þeoh, & þone að him swor, swa he hyne sylf stafode, be hys sunu wifunge."
[051800 (24.10)],"    Se wicnere nam þa tyn olfendas, & of hys hlafordes godum þone dæl þe he wolde, & lædde forð mid him, & ferde to þam lande, be hys hlafordes hæse, oð þæt he com to Nachores byrig."
[051900 (24.15)],"    & he ðær Isaace wif gefette, swa swa hyne hys hlaford het, & him God wissode, swa hyt on þære Ledenbec awriten ys, ræde se þe wylle; ðæs wifes nama wæs Rebecca, Bathueles dohtor."
[052000 (24.61)],    On ðære tide ðe se esne hi hamweard lædde to hys hlaforde.
[052100 (24.62)],"    Eode Isaac on þam wege þe scyt to þam pytte ðe ys genemnedPuteus Viuentis, et Videntis, þæt ys Lybbendes Pytt & Geseondes; He eardode soðlice on þam suðlandum."
[052200 (24.63)],"    He eode ut on þæt land, ðencende; þa he hyne beseah, ða geseah he olfendas ðyderweard."
[052300 (24.64)],    Rebecca lyhte of þam olfende þa heo Isaac geseah.
[052400 (24.65)],"    & cwæð to þam cnihte: Hwæt ys se man ðe ongean us gæð; þa cwæð he þæt hyt wære hys hlaford, & heo nam hraþe hyre wæfels & bewæfde hi."
[052500 (24.66)],    Se esne rehte ða Isaace eall hys færeld.
[052600 (24.67)],"    Isaac gelædde Rebeccan in to Sarran getelde, hys modor, & underfeng hi to wife, & lufode hi swa swyðe, þæt he ðæt sar forgeat, þe him on hys modor deaðe gelamp."
[052700 (25.5)],    ABRAHAM sealde Isaace eal þæt he ahte.
[052800 (25.7)],    Soðlice Abraham leofode anhund wintra & fif & hundseofontig wintra.
[052900 (25.8)],    & he forðferde on godre ylde.
[053000 (25.9)],"    & Isaac & Ismahel hys suna hi bebyrigdon on þam twy fealdum scræfe ðe stynt on Effrones lande, Soares suna Etheiscean, ongean Mambre."
[053100 (25.10)],    Þæt he bohte æt Ethes sunum: þær he ys bebyrged & Sarra hys wif.
[053200 (25.12)],    Ismahele wæron acennede twelf suna.
[053300 (25.13)],"    Þæs yldestan nama wæs Nabaoth: & Cedar, & Abdeel, & Mabsam."
[053400 (25.14)],"    & Mamsa, & Duma, & Massa."
[053500 (25.15)],"    & Adad, & Thema, & Ithur, & Naphis."
[053600 (25.17)],    Ismahel forðferde þa he wæs hundteontigwintre & seofan & ðrittigwintre.
[053700 (25.20)],"    Isaac wæsxlwintre ða he nam Rebeccan to wife, Bathueles dohtor þæs Siriscean of Mesopotamia, Labanes swustor."
[053800 (25.21)],"    & Isaac bæd Drihten for hys wife, for þan ðe heo wæs untymende, & he hyne gehyrde, & dyde þæt Rebecca wearð geeacnod."
[053900 (25.22)],"    Ac ða ða lytlingas fuhton on hyre innoðe, þa cwæð heo: Gyf hyt swa mihte beon, hwæs wære me mare ðearf þonne ic mid cilde wære; þa eode Rebecca to þam þæt heo Drihten ymbe þæt axode."
[054000 (25.23)],"    & he cwæð: Twa þeoda synd on þinum innoðe, & twa folc beoð todælede on ðe; & þæt folc oferswyð þæt oðer folc, & se mara ðeowað þam læssan."
[054100 (25.24)],"    Ða com þære cennincge tima, & heo acende twegen suna."
[054200 (25.25)],"    Se ðe ær com wæs reod & eall ruh; & his nama wæs genemned Esau; & se oðer com swa hraðe æfter þam oðrum, þæt he hæfde þæs broðor fotwolman on handa, & hyne man nemde Iacob."
[054300 (25.26)],"    Isaac wæslxwintre, þa him wæron þas lytlingas acennede; þa hi afedde wæron, þa wæs Esau gleaw hunta & eorðtilia."
[054400 (25.28)],"    Iacob wæs bylewite man, & wunode on geteldum."
[054500 (25.28)],    Isaac lufode Esau for hys huntnoðe & Rebecca lufode Iacob.
[054600 (26.34)],"    ÐA Esau wæsxlwintre, þa nam he twa wif, Iudith, Berithes dohtor ðæs Etheiscean, & Basemat, Helones dohtor on ðære ylcan stowe."
[054700 (26.35)],    Þa buta abulgon Isaace & Rebeccan.
[054800 (27.1)],"    ÐA Isaac ealdode & hys eagan ðystrodon, þæt ne he mihte nan ðing geseon, þa clypode he Esau hys yldran sunu."
[054900 (27.2)],"    & cwæð to him: þu gesyhst þæt ic ealdige, & ic nat hwænne mine dagas agane beoð."
[055000 (27.3)],"    Nim þin gesceot, þinne cocur & þinne bogan, & gang ut, & þonne ðu ænig ðing begyte þæs ðe þu wene þæt me licie."
[055100 (27.4)],"    Bring me þæt ic ete, & ic þe bletsige ær þam ðe ic swelte."
[055200 (27.5)],"    Ða Rebecca þæt gehyrde, & Esau ut agan wæs."
[055300 (27.6)],    Ða cwæð heo to Iacobe hyre suna: Ic gehyrde þæt ðin fæder cwæð to Esauwe þinum breðer.
[055400 (27.7)],"    Bring me of þinum huntnoðe, þæt ic bletsige ðe beforan Drihtne ær ic swelte."
[055500 (27.8)],"    Sunu, hlyst minre lare."
[055600 (27.9)],"    Far to þære heorde, & bring me twa ða betstan ticcenu, þæt ic macige mete þinum fæder ðærof, & he ytt lustlice."
[055700 (27.10)],"    Þonne ðu ða inbringst, he ett & bletsað þe ær he swelte."
[055800 (27.11)],    Ða cwæð he to hyre: ðu wast þæt Esau min broðor ys ruh & ic eom smeðe.
[055900 (27.12)],"    Gyf min fæder me handlað & me gecnæwð, ic ondræde þæt he wene þæt ic hyne wylle beswican, & þæt he wyrge me næs na ne bletsige."
[056000 (27.13)],"    Þa cwæð seo modor to him: Sunu min, sy seo wyrignys ofer me: do swa ic þe secge; far & bring ða þing ðe ic þe bead."
[056100 (27.14)],"    He ferde ða & brohte & sealde hyt hys meder, & heo hyt gearwode swa heo wiste þæt hys fæder licode."
[056200 (27.15)],    & heo scrydde Iacob mid þam deorwurðustan reafe ðe heo æt ham mid hyre hæfde.
[056300 (27.16)],"    & befeold hys handa mid þæra ticcena fellum & hys swuran, ðær he nacod wæs."
[056400 (27.17)],"    & heo sealde him ðone mete ðe heo seað, & hlaf, & he brohte þæt hys fæder."
[056500 (27.18)],"    & cwæð: Fæder min, He andswarode & cwæð: Hwæt eart ðu, sunu min."
[056600 (27.19)],"    & Iacob cwæð: Ic eom Esau, ðin frumcenneda sunu; ic dyde swa ðu me bebude; Aris upp & site & ett of minum huntnoðe, þæt ðu me bletsige."
[056700 (27.20)],"    Eft Isaac cwæð to hys suna: Sunu min, hu mihtest ðu hyt swa hrædlice findan; ða andswarode he & cwæð: Hyt wæs Godes willa þæt hyt me swa hrædlice ongean com þæt ic wolde."
[056800 (27.21)],"    & Isaac cwæð: Ga hider near þæt ic æthrine ðin, sunu min, & fandige hwæðer ðu sy min sunu Esau ðe ne sy."
[056900 (27.22)],"    He eode to þam fæder, & Isaac cwæð ða, ða he hyne gegrapod hæfde: Witodlice seo stemn ys Iacobes stemn, & ða handa synd Esaues handa."
[057000 (27.23)],"    & he ne gecneow hyne, for þam ða ruwan handa wæron swylce ðæs yldran broðor; He hyne bletsode ða."
[057100 (27.24)],"    & cwæð: Eart ðu Esau, min sunu; & he cwæð: Ia, leof, ic hyt eom."
[057200 (27.25)],"    Þa cwæð he: Bring me mete of ðinum huntnoðe, þæt ic ðe bletsige; þa he ðone mete brohte, he brohte him eac win; þa he hæfde <gedruncen>."
[057300 (27.26)],"    Ða cwæð he to him: Sunu min, gang hider & cysse me."
[057400 (27.27)],"    He nealæhte & cyste hyne: sona swa he him to onleat, he bletsode hyne, & cwæð: Nu ys mines suna stenc swylce þæs landes stenc, þe Drihten bletsode."
[057500 (27.28)],    Sylle þe God of heofones deawe & of eorðan <fætnysse> & micelnysse hwætes & wines.
[057600 (27.29)],"    & ðeowion þe eal folc, & geeaðmedun ðe ealle mægþa; beo ðu þinra broðra hlaford, & syn ðinre modor suna gebiged beforan ðe; Se ðe þe wyrige, sy he awyrged, & se ðe þe bletsige, sy he mid bletsunge gefylled."
[057700 (27.30)],    Vneaðe Isaac geendode þas spræce þa Iacob ut eode; ða com Esau of huntoðe.
[057800 (27.31)],"    & brohte in gesodene mete, & cwæð to hys fæder: Aris, fæder min, & ett of þines suna huntoðe, þæt ðu me bletsige."
[057900 (27.32)],    Ða cwæð Isaac: Hwæt eart þu; he andwyrde & cwæð: Ic eom Esau.
[058000 (27.33)],"    Ða aforhtode Isaac mycelre forhtnysse & wundrode ungemetlice swyðe, & cwæþ: Hwæt wæs se ðe me ær brohte of huntoðe & ic æt ðærof ær ðu come, & ic hyne bletsode, & he byð gebletsod."
[058100 (27.34)],"    Þa Esau hys fæder spræca gehyrde, ða wearð he swyðe sarig, & geomormod cwæð: Fæder min, bletsa eac me."
[058200 (27.35)],    Ða cwæð he: þin broðor com facenlice & nam þine bletsunga.
[058300 (27.36)],"    & he cwæð eac: Rihte ys he genemd Iacob: nu he beswac me; ær he ætbræd me mine frumcennedan, & nu oðre syðe he forstæl mine bletsunga; Eft he cwæð to þam fæder: Cwyst þu, ne heolde þu me nane bletsunge."
[058400 (27.37)],    Þa andswarode Isaac & cwæð: Ic gesette hyne ðe to hlaforde & ealle þine gebroðru beoð under hys ðeowdome; ic sealde him mycelnysse hwætes & wines; hwæt mæg ic leng don.
[058500 (27.38)],"    Ða cwæð Esau to him: La fæder, hæfdest ðu gyt ane bletsunga; ic bidde ðe þæt ðu me bletsige; ða he swyðe weop."
[058600 (27.39)],"    Þa wearð Isaac sarig, & cwæð to him: Bletsige ðe God on eorþan <fætnysse> & of heofones deawe."
[058700 (27.41)],"    Soðlice Esau ascunode Iacob for ðære bletsunge ðe hys fæder hyne bletsode, & ðohte to ofsleane Iacob hys broðor."
[058800 (27.42)],"    Þa cydde man ðæt Rebeccan heora meder; þa het heo feccan hyre sunu, & cwæð to him: Esau ðin broðor þe ðencð to ofsleane."
[058900 (27.43)],"    Sunu min, hlyste minra worda: Aris & far to Labane minum breðer on Aram."
[059000 (27.44)],    & wuna mid him sume hwile oð ðines broðor yrre geswice.
[059100 (27.45)],    & oð þæt he forgyte ða ðing þe ðu him dydest; & ic sende syððan æfter þe & hate ðe hider feccean; Hwi sceal ic beon bedæled ægðer minra sunena on anum dæge.
[059200 (27.46)],"    & Rebecca cwæð to Isaace: Ic eom sarig for Ethes dohtrum; gyf Iacob nymð wif of ðises landes mannum, nelle ic lybban."
[059300 (28.1)],"    ISAAC clypode ða Iacob & bletsode hyne, & cwæð to him: Ne nym ðu þe gemæccean of Chanan cynne."
[059400 (28.2)],"    Ac far to Mesopotamia on Siria to Bathueles hiwrædene, þinre modor fæder, & nym ðe wif of Labanes dohtrum, ðines eames."
[059500 (28.10)],    Iacob ferde ða of Bersabe to Aram.
[059600 (28.11)],"    Þa he com to sumre stowe & wolde hyne þær restan æfter sunnan setlunge, he nam stanas & lede under hys heafod & slep on ðere stowe."
[059700 (28.12)],    Ða geseah he on swefne standan ane hlæddre fra eorþan to heofonan & Godes englas upp stigende & nyðer stigende on þære.
[059800 (28.13)],"    & he geseah Drihten on ufeweardre þære hlæddre, & Drihten cwæð to him: Ic eom Drihten God Abrahames ðines fæder, & Isaaces God; þæt land, ðe ðu on slæpst, ic sylle ðe & dinum ofsprincge."
[059900 (28.14)],"    & þin ofsprinc byð fram eastdæle oð westdæl & fram suðdæle oð norðdæl, & ealle eorðan mægða beoð gebletsode ðurh þe, & þurh ðinne ofsprinc."
[060000 (28.15)],"    & ic healde þe swa hwær swa ðu færst, & ic ðe læde ongean to þison lande, & gefylle ealle þa ðincg, þe ic spræc."
[060100 (28.16)],"    Þa Iacob awoc, þa cwæð he: Witodlice Drihten ys on þisse stowe, & ic hyt nyste."
[060200 (28.17)],"    & he cwæð eft: Eala hu egeslic ðeos stow ys; Nys her nan ðing buton Godes hus, & heofones geat."
[060300 (28.18)],"    On morgen, ða he aras, he nam þone stan ðe he under hys heafod lede, & arærde hyne to mearce, & get ele ðær on uppan."
[060400 (28.19)],"    & nemde þa burh, Bethel, seo hatte ær Luza."
[060500 (28.20)],"    Eac he behet behat, & cwæð: Gyf Drihten byð mid me & gehealt me on þam wege ðe ic fare, & sylð me hlaf to etene & reaf to werigenne."
[060600 (28.21)],"    & gyf ic gesund cyrre to mines fæder huse, Drihten biþ God min."
[060700 (28.22)],"    & ðes stan þe ic arærde to mearce byð genemned Godes Hus, & of eallum þam ðingum þe ðu me sylst ic bringe ðe teoðunge."
[060800 (29.1)],    WITODLICE þa he com to þam eastlande.
[060900 (29.2)],"    Ða geseah he ðær anne pytt on þam lande, & ðreo heorda sceapa sittende wið þone pytt, & se pytt wæs beheled mid anum stane."
[061000 (29.3)],"    Þæra hyrda gewuna wæs, ðonne hi heora heorda gegaderodon, þæt hi awylton ðone stan of þam pytte & heora orf þær wæterodon, & ðone pytt eft behlidon."
[061100 (29.4)],"    & he cwæð to þam hyrdum: Broðru, hwanon synd ge; hi andswarodon & cwædon: Of Aran."
[061200 (29.5)],"    Þa cwæð he: Cunne ge Laban, Nachores sunu?"
[061300 (29.5)],    Hi cwædon þæt hi hyne cuðon.
[061400 (29.6)],    Ða cwæð he: Hu mæg he?
[061500 (29.6)],"    Hi cwædon þæt he wel mihte; ða hi ðus spræcon, þa com Rachel, hys dohtor, mid hys heorde."
[061600 (29.10)],"    Ða Iacob hi geseah & wiste þæt hyt wæs hys mage & Labanes scep, hys eames, he fylste hyre & wæterode hyre heorde."
[061700 (29.13)],"    Ða Laban gehyrde þæt Iacob wæs cumen, his swuster sunu, þa arn he togeanes & clypte hyne & cyste & lædde hine in to his huse."
[061800 (29.14)],    & cwæð to him: ðu eart min ban & min flæsc; & þa an monoþ agan wæs.
[061900 (29.15)],    Ða cwæð he to him: Nelle ic þæt ðu me to gyfe hyrsumie; hwæt wilt ðu to medes habban.
[062000 (29.16)],"    Laban hæfde twa dohtra; seo yldre hatte Lia, & seo gyngre Rachel."
[062100 (29.18)],"    Iacob lufode Rachel, & cwæð: Ic hyrsumie þe seofon gear wið þinre gingran dehter."
[062200 (29.19)],    Þa cwæð Laban: Leofre me is þæt ic hi sylle þe ðonne oðrum men; wuna mid me.
[062300 (29.20)],"    Iacob him hyrsumode þa seofan gear for Rachele, & hit him þuhte feawa daga for þære lufe þe he to hyre hæfde."
[062400 (29.21)],    Ða ða seofan gear agan wæron.
[062500 (29.22)],    & man sceolde hi him gyfan.
[062600 (29.23)],    Þa lædde Laban hys dohtor to him.
[062700 (29.24)],"    & sealde hyre ane ðinene, seo hatte Zelpha: & he underfeng Lian to wife."
[062800 (29.25)],"    On mergen, þa he Lian geseah, he cwæð to hys sweore: Hwi dydest ðu ðus; hu ne ðeowode ic ðe seofan gear for Rachele?"
[062900 (29.26)],"    Þa andswarode Laban, & cwæð: Hyt nys ðeaw mid us þæt man ða gingran ær forgyfe þonne ða yldran."
[063000 (29.27)],"    Ac hafa ðe þas ane wucan to gemæccan, & ic gyfe ðe þa oðre, wið ðam þu hyrsumige me oðreviigear."
[063100 (29.28)],"    He cwæð þæt he swa don wolde: ða seo wucu agan wæs, þa nam he Rachel to wife."
[063200 (29.29)],"    & se fæder hyre sealde ane ðeowene, Bala hatte."
[063300 (29.32)],"    Iacob gestrynde þa be Lian, Ruben & Simeon & Levi & Iuda."
[063400 (30.1)],    RACHEL wæs untymende.
[063500 (30.4)],"    Ac heo nam Balan, hyre ðeowene, & sealde Iacobe to gerestan."
[063600 (30.5)],    & he gestrynde be hyre Dan & Neptalim.
[063700 (30.9)],"    Þa Lia undergeat þæt heo leng ne tymde, ða sealde heo Zelfan, hyre ðinene, Iacobe to wife."
[063800 (30.10)],    & he strynde be hyre Gad & Aser.
[063900 (30.18)],"    Eft he gestrynde fiftan sunu & syxtan, Isachar & Zabulon, & ane dohtor, Dina hatte."
[064000 (30.22)],"    Witodlice God gehyrde Racheles bene, & he gestrynde be hyre Iosep."
[064100 (30.25)],"    Ða Iosep wæs geboren, þa bæd Iacob hys sweor þæt he lete hyne faran to hys lande."
[064200 (30.26)],"    Mid hys wifum & mid hys bearnum, ðe he him fore hyrsumode."
[064300 (30.43)],"    Iacob wæs þa swyðe welig, & hæfde manega heorda & þeowas & ðeowena, olfendas & assan."
[064400 (31.1)],"    ÐA cwædon Labanes bearn: Iacob hæfð genumen ealle ures fæder æhta, & he ys welig & mære ðurh ures fæder speda."
[064500 (31.4)],    He sende ða & clypode Rachel & Lian.
[064600 (31.5)],    & cwæð to him: Ic geseo on eowres fæder ðeawum þæt he nys swa wel wið me geworht swa he wæs gyrsandæg & þis æran dæg.
[064700 (31.11)],    Mines fæder God cwæð to me.
[064800 (31.13)],"    Far of ðis lande, & cum to þam lande ðe þu on wære geboren."
[064900 (31.14)],"    Þa andswarode Lia & Rachel, & cwædon: Hwæðer wyt ænig ðing agon of uncres fæder æhton."
[065000 (31.15)],    He sealde us swa fremde & fræt uncer wurð.
[065100 (31.16)],    Ac God nam uncres fæder æhta & sealde hi unc & uncrum bearnum: do for þam ða ðingc þe Drihten ðe bebead.
[065200 (31.17)],"    Iacob aras & sette hys gemæccan uppan hys olfendas, & hys bearn."
[065300 (31.18)],"    & nam ealle ða ðing, þe he on Mesopotamia begeat, forð mid him, & ferde to Isaace hys fæder, to Chanaan lande."
[065400 (31.19)],"    On ðære tide ferde Laban to hys scepscere, & Rachel forstæl hyre fæder hæðenan godas."
[065500 (31.20)],    Þa nolde Iacob cyðan hys scæcdom hys sweore.
[065600 (31.21)],    Þa he ferde mid þam ðingum ðe hys on riht wæron.
[065700 (31.22)],    Þa cydde man Labane on þam ðriddan dæge þæt Iacob wæs asceacen.
[065800 (31.23)],"    Ða ferde Laban & hys gebroðru æfter Iacobe seofan dagas, & gemetton hyne on Galaad."
[065900 (31.24)],"    Ða ætywde God Labane on swefne, & cwæð to him: Warna ðe þæt ðu nan ðing wiðerweardlices ne spece ongean Iacob."
[066000 (31.25)],    & Iacob sloh hys geteld on ðære dune.
[066100 (31.26)],"    Þa cwæð Laban to Iacobe: Hwi dydest ðu swa, þæt ðu ætlæddest me mine dohtra swylce hyt gehergode hæftlingas wæron."
[066200 (31.27)],"    Hwi woldest ðu sceacan butan minre gewitnysse; hwi noldest ðu hyt secgan me, þæt ic fyligde ðe mid blisse & mid lofsangum & mid timpanum & mid hearpan?"
[066300 (31.28)],"    Ne þu ne bide þæt ic mine suna cyste, & mine dohtra, & dyselice ðu dydest."
[066400 (31.29)],"    Nu ic wolde ðe þone unðanc mid yfele leanian, ac ðines fæder God cwæð to me gyrsandæg: Warna þæt ðu nan ðing styrnlices ne sprece on Iacob."
[066500 (31.30)],    Be ðinum agenum wille ðu ferdest to ðines fæder hiwrædenne: hwi forstæle ðu mine godas.
[066600 (31.31)],"    Þa cwæð Iacob: Ic for fram ðe butan ðinre gewitnysse, for ðam ic ondred þæt ðu me bereafodest þinra dohtra."
[066700 (31.32)],"    Nu ðu me stale tihst, sy se man ofslagen beforan us eallum þe ðu þine hæðenan godas mid finde; Sece þine ðing, & nym swa hwæt swa þu ðines finde; Iacob nyste ðæt Rachel hæfde ða anlicnyssa forstolen."
[066800 (31.33)],"    Eft Laban eode ða in to Iacobes geteldum & sohte hys hæðenan godas, & hi nahwar þær ne funde."
[066900 (31.34)],    Rachel hi hæfde gehydd under anes olfendes seame.
[067000 (31.36)],"    Þa wearð Iacob yrre, & cwæð to him: For hwylcum gylte ferdest ðu þus æfter me & towurpe eall min innorf."
[067100 (31.37)],    Hwæt fundest ðu þinra æhta þæron?
[067200 (31.37)],"    Lege hyt her beforan ðinum freondum & beforan minum freondum, & demon hi betwux me & ðe."
[067300 (31.38)],    Wæs ic for þam nu twentig wintra mid ðe?
[067400 (31.38)],"    Næron þine heorda stedige, ne ic ðærof ne æt."
[067500 (31.39)],"    Swa hwæt swa man ðærof forstæl oððe wildeor abiton, ic hyt forgeald."
[067600 (31.40)],"    Dæges & nihtes ic swanc, on hætan & on cyle & on wæccan."
[067700 (31.41)],"    Ðus ic þeowode ðe twentig wintre, feowertyne for ðinum dohtrum & syx for ðinum heordum."
[067800 (31.42)],"    Nu þu me woldest forlætan nacodne, gyf Abrahames God nære mid me, & Isaaces ege; God geseah min geswinc & ðreatode ðe gyrsandæg."
[067900 (31.43)],"    Þa cwæð Laban: Mine dohtra & þine suna & þine heorda, & ealle þa ðing ðe þu gesyhst, synd mine: Hwæt mæg ic þeah don minum sunon & minum magon."
[068000 (31.44)],"    Ga hider near, & uton syllan wedd, þæt freondscipe sy betwux me & ðe."
[068100 (31.53)],"    Abrahames God & Nachores God, & heora fæder God deme betwux unc; & Iacob swor ðurh hys fæder ege, Isaaces."
[068200 (31.54)],"    & geofrode lac on þære dune, & clypode hys gebroðra ðæt hi æton; þa hi eten hæfdon, hi wunedon ðær."
[068300 (31.55)],"    & Laban aras on niht & cyste hys suna & hys dohtra, & bletsode hi, & cyrde to hys agenum hame."
[068400 (32.1)],"    WITODLICE ða Iacob ferde, he geseah Godes englas beforan him."
[068500 (32.2)],"    & he cwæð: ðis ys Godes fyrdwic; & he nemde þære stowe naman Manaim, þæt ys Wicstow."
[068600 (32.3)],    Soðlice he sende bodan beforan him to Esau hys breðer on Seir lande.
[068700 (32.4)],"    & cwæð to him: Secgað Esauwe minum hlaforde, þæt ic wracnode mid Labane & fleah hyne oð ðisne dæg."
[068800 (32.5)],"    Nu ic hæbbe oxan & assan & sceap, þeowas & ðeowena, & ic sende ærendracan to minum hlaforde, þæt he min freond sy."
[068900 (32.6)],"    Ða ða bodan ongean comon to Iacobe, ða cwædon hi: We comon to Esauwe þinum breðer, & he efst nu ongean ðe mid feower hund mannum."
[069000 (32.7)],"    & Iacob ondred him swyðe, & todælde þæt folc on twa, & þa heorda & þa olfendas."
[069100 (32.8)],"    & cwæð: Gyf Esau cymð to anum flocce & þone ofslyhð, se oðer floc byð gehealden."
[069200 (32.9)],"    & heft he cwæð: Abrahames God, mines fæder, & Isaaces God, Drihten, þu ðe me bude þæt ic ferde to þam lande þe ic wæs on geboren & bletsode me."
[069300 (32.10)],"    Ic eom læssa ðonne ealle ðine miltsunga & þonne þin soðfæstnys, ðe ðu þinum ðeowe sealdest; mid minum stafe ic oferferde Iordane, & ic hi eft ongean oferfare mid twam floccum."
[069400 (32.11)],"    Alyse me of Esaues handa, mines broðor, for þam ðe ic hyne swyðe ondræde, þe læs ðe he <cume> <&> ofslea ðas modra mid heora cildum."
[069500 (32.12)],"    Þu cwæde þæt ðu me woldest wel don, & þæt ðu woldest minne ofspring gemenigfyldan swa sæceosol ðe nan atellan ne mæg."
[069600 (32.13)],"    He asyndrode ða lac of þam ðe he hæfde Esauwe hys breðer, twahund gata & twentig buccena, & twahund ewena & twentig rammena, þrittig gefolra olfendmyrena mid heora coltum, & feowertig cuna, & twentig fearra, & twentig asmyrena mid hyra tyn coltum."
[069700 (32.16)],"    & he asende hys þeowas & ælc ðæra heorda onsundrum beforan him, & cwæð to him."
[069800 (32.17)],"    Gyf ge gemitton Esau minne broðor & he eow axige hwæs ge synd, oððe hwyder ge wyllon, oððe hwa þa ðing age, þe ge mid farað."
[069900 (32.18)],"    Þonne cweðe ge þæt hit synd Iacobes, & he hi sent hys hlaforde Esauwe to lace, & he cymð him sylf æfter."
[070000 (32.20)],    Þæt he þe mid hys lacum gegladige & hæbbe ðine miltse.
[070100 (32.21)],"    Ða lac ferdon ða beforan him, & he wunode on þære nihte on wicstowe."
[070200 (32.22)],"    He aras ða on dægred, & nam his wif mid heora endleofan sunum, & oferfor þone ford ðe man Iacob nemð."
[070300 (32.23)],"    Þa he ealle ða þing ofer gebroht hæfde, ðe hys wæron."
[070400 (32.24)],    He ana belaf ðær bæftan: ða wraxlode an engel wið hyne on merigen.
[070500 (32.25)],"    Ða he geseah þæt he hyne oferswyðan ne mihte, ða æthran he hys sine on hys ðeo, & heo þærrihte forscranc."
[070600 (32.26)],    Ða cwæð se engel to Iacobe: Forlæt me; nu gæð dægsteorra upp; He andswarode & cwæð: Ne forlæte ic ðe ær ðu bletsige me.
[070700 (32.27)],"    Þa cwæð se engel: Hwæt ys þin nama; Iacob, cwæð he."
[070800 (32.28)],"    Þa cwæð he: Ne byð þin nama nateshwon Iacob genemned, ac Israhel, for ðam þe ðu wære strang ongean God, & þu byst strengra ongean men."
[070900 (32.29)],    Ða axode Iacob hyne hwæt hys nama wære; ða cwæð he: Hwi axast ðu minne naman; & he bletsode hyne on ðære ylcan stowe.
[071000 (32.30)],"    & Iacob nemde ðære stowe naman Phanuel, & cwæð: Ic geseah Drihten of ansyne to ansyne & wæs hal."
[071100 (32.31)],"    & sona eode sunne upp, þa he hæfde oferfaren Phanuel: he wæs healt."
[071200 (32.32)],"    For þam nellað Israhela folc etan sine gyt oð ðisne dæg, for þam ðe heo forscranc on Iacobes ðeo & astifode."
[071300 (33.1)],"    SOðLICE þa Iacob hyne beseah, þa geseah he Esau him toweard mid feower hund mannum; Iacob todælde ða Lian bearn & Rachele & begra ðæra ðinena."
[071400 (33.2)],"    & sette þa ðinena & hyra bearn on on forewerdum, & Lian mid hyre bearnum on þære æftran stowe, & Rachel & Iosep on æfteweardan."
[071500 (33.3)],"    & he eode forð & feol niwel on ða eorðan seofan syðon, oð ðæt hys broðor com."
[071600 (33.4)],    Esau arn ongean hys broðor & clypte hyne & cyste hyne.
[071700 (33.5)],"    Þa he hyne beseah, þa geseah he þa wif & heora lytlingas, & cwæð: Hwæt synd ðas; Gebyrað him aht to ðe; He andswarode & cwæð: Hyt synd þa lytlingas þe Drihten me forgeaf, ðinum þeowe."
[071800 (33.8)],"    Þa Esau ða lac geseah, þa cwæð he: Hwæt synd ðas floccas þe ongean me comon; he him andswarode & cwæð: Hyt synd þa ðing þe ic sylle þe, hlaford min, wið ðinum freondscipe gyfan."
[071900 (33.9)],"    & he cwæð: Broðor min, hafa ðe ðin; ic hæbbe genoh."
[072000 (33.10)],    Þa cwæð he: Ic bidde ðe þæt ðu onfo þissa laca þe ic ðe brohte & me God sealde.
[072100 (33.11)],    Ða underfeng he hi uneaþe.
[072200 (33.12)],    & cwæð to him: Vton faran ætgædere.
[072300 (33.13)],"    Þa cwæð Iacob: ðu wast þæt ic hæbbe hnesce lytlingas & geeane eawa & gecealfe cy mid me; gyf ic hi to swyðe drife, ealle hi forwurþað."
[072400 (33.14)],"    Ac fare min hlaford beforan hys þeowe, & ic fare æfter swa ic geseo ðæt mine litlingas magon, oð ðæt ic cume to minum hlaforde on Seir."
[072500 (33.15)],"    Ða cwæð Esau: Ic bidde ðe þæt ðu nyme þe ladmenn of minum geferum, ðæt þe wegas wission; ða cwæð he: Nys me ðæs nan þearf; ðæs anes ic ah ðearfe, ðæt ðu min freond sy, & ic ðine miltse hæbbe."
[072600 (33.16)],    Esau ferde þa to Seir.
[072700 (33.17)],"    & Iacob com to Sochot, & arærde ðær hys geteld & nemde ðære stowe naman, Sochot, ðæt ys geteld."
[072800 (35.1)],"    GOD spræc to Iacobe, & cwæð to him: Aris & far to Bethel & earda þær, & arære weofod on þære stowe Drihtne, þe he ðe æteowde þa þu fluge Esau ðinne broðor."
[072900 (35.5)],"    Iacob ferde ða mid ealre hys hiwrædene, swa him God wisode."
[073000 (35.9)],    Eft God æteowde Iacobe & bletsode hyne.
[073100 (35.10)],    & cwæð: Ne byð þin nama leng Iacob genemned ac Israhel.
[073200 (35.11)],    Eac he cwæð: Ic eom ælmihti God; weax & beo gemenigfyld on ðeoda & mægþa.
[073300 (35.12)],    Folc cumað of ðe & cyningas cumað of ðe.
[073400 (35.12)],"    Þæt land ðæt ic sealde Abrahame & Isaace, ic sylle þe & ðinum ofspringe æfter ðe."
[073500 (35.13)],    & he ferde fram him.
[073600 (35.19)],"    Soðlice Rachel forðferde, þa heo gebær hyre sunu Beniamin, & Iacob hi bebyrigde on þam wege ðe lið to Eufrate, þæt ys Bethel."
[073700 (35.22)],"    Iacobe hæfde twelf suna; Lian sunu, se frumcenneda Ruben, & Simeon & Leui & Iudas & Isachar & Zabulon; Rachele suna, Iosep & Beniamin; Balan suna, Rachele ðinene, Dan & Neptalim; Zelphan suna, Lian þinene, Gad & Aser; þis synd Iacobes suna, þe him wæron acennede on Mesopotamia Sirie."
[073800 (35.27)],"    He com þa to Isaace hys fæder on Mambre, Arbea cæstre, þæt ys Ephron, ðær wræcnode Abraham & Isaac."
[073900 (35.28)],    & gefyllede synd dagas Isaac hundteontig wintra & hundeahtatig wintra.
[074000 (35.29)],"    & Isaac forðferde on godre ylde, & hys suna hyne bebyrigdon, Esau & Iacob, on Ephron."
[074100 (36.6)],"    Esau nam hys wif & hys suna & hys dohtra & ealle hys æhta & hys men & hys heorda & eall þæt he ahte on Chanan lande, & for to oþrum rice, & gewat fram Iacobe hys breðer."
[074200 (36.7)],"    Soðlice hi wæron swyþe welige & ne mihton ætgædere wunian, ne þæt land hi ne mihte acuman, for þam þe hi hæfdon manega heorda."
[074300 (36.8)],"    & Esau eardode on Segir dune, þæt ys Edom."
[074400 (37.1)],"    IACOB eardode on Chanaan lande, þær hys fæder wracnode; Her cydde God ælmihtig hys mildheortnysse þe he Abrahame behet on Iosepe, Abrahames ofsprincge."
[074500 (37.2)],"    Ða Iosep wæs syxtynewintre, he heold hys fæder heorde mid hys broðrum, & he wæs mid Balan sunum & Zelphan hys fæder wifa; he gewregde hys broðru to heora fæder ðære mæstan wrohte."
[074600 (37.3)],"    Soþlice Israel lufode Iosep ofer ealle hys suna, for þam ðe he hyne gestrynde on hys ylde, & het him wyrcean hringfage tunecan."
[074700 (37.4)],"    Þa hys gebroðru þæt gesawon, þæt hys fæder hyne swyðor lufode þonne hys oðre suna, ða onscunodon hi hyne & ne mihton nane freondrædene wið hyne habban."
[074800 (37.5)],"    Witodlice hyt gelamp þæt hym mætte, & he rehte þæt hys gebroðrum; þurh þæt hi hyne hatedon þe swyðor."
[074900 (37.6)],"    & he cwæð to him: Gehyrat min swefn, ðe me mætte: Me ðuhte þæt we bundon sceafas on æcere & þæt min scef arise & stode upprihte on middan eowrum sceafum, & eowre gylmas stodon ymbutan & abugon to minum sceafe."
[075000 (37.8)],"    Þa cwædon hys gebroðru: Cwyst ðu la, byst ðu ure cyning oððe beoð we ðine hyrmen; witodlice þurh ðis swefen & þurh þas spræca hi hyne hatedon, & hæfdon andan to him."
[075100 (37.9)],"    Oðer swefen hyne mætte, & he rehte þæt hys broðrum, & cwæð: Ic geseah on swefne swylce sunne & mona & endleofan steorran, & ealle onbugon me."
[075200 (37.10)],"    Þa he þæt hys fæder & hys broðrum rehte, ða aðreatode se fæder hyne, & cwæð: Hwæt sceal ðis swefen beon þe ðu gesawe; Sceolon we abugan þe, ic & ðin modor & ðine gebroðru?"
[075300 (37.11)],    Witodlice hys gebroðra yrsodon swyðe wið hyne: se fæder hyt gemænde stille.
[075400 (37.12)],"    Þa hys gebroðru wæron to lange on Sichem mid heora fæder heordum on læswum, ða cwæð Israel to him: þine gebroðru healdað scep on Sichima."
[075500 (37.14)],"    Far to him & loca hwæðer hyt wel sy mid him & mid heora heordum, & cum to me & cyð me hu hyt sy; He com ða to Sichem fram Ebron dene."
[075600 (37.15)],"    & hyne gemitte ðær an man, þa he eode on gedwolan, and axode hyne hwæt he sohte."
[075700 (37.16)],"    He andswarode and cwæð: Ic sece mine gebroðru, hwar hig healdon heora heorda."
[075800 (37.17)],    Ða cwæð se man to him: Hi ferdon of ðisse stowe; ic gehyrde ðæt hi cwædon þæt hig woldon to Dothaim; Iosep ferde to Dothaim æfter hys gebroðrum.
[075900 (37.18)],"    Þa hi hyne feorran gesawon, ær ðam þe he him to come, hi ðohton hyne to ofsleane."
[076000 (37.19)],"    & cwædon him betwynan: Her gæð se swefniend; Vton hyne ofslean & don hyne on þone ealdan pytt, & secgan þæt wildeor hyne fræton; þonne byð gesyne hwæt him hys swefen fremion."
[076100 (37.21)],"    Soðlice þa Ruben ðis gehyrde, he ðohte hyne to generienne of heora handum, & cwæð."
[076200 (37.22)],"    Ne ofslea we hyne, ne we hys blod ne ageoton, ac wurpað hyne on ðone pytt, & healdað eowre handa unbesmitene; þæt he sæde, for þam ðe he wolde hyne generian of heora handum, & hys fæder agyfan."
[076300 (37.23)],"    Sona swa he to hys broðrum com, swa bereafodon hi hyne hys tunecan."
[076400 (37.24)],    & dydon hyne on þone wæterleasan pytt.
[076500 (37.25)],"    & þa hi woldon etan, hi gesawon twegen Ismahelitisce wegfarende men cuman of Galaad, & læddon wyrtgemang on heora olfendon, & tyrwan & stacten, on Egypta land."
[076600 (37.26)],    Þa cwæð Iudas to hys gebroðrum: Hwæt fremað us ðeah we urne broðor ofslean?
[076700 (37.27)],"    Selre ys þæt we hyne syllon to ceape Ismaelitum, þæt ure handa beon unbesmitene; he ys ure broðor & ure flæsc; þa cwædon hys gebroðru þæt hyt swa mihte beon."
[076800 (37.28)],"    & þa ðær forun Madianisce cypan, hi tugon hyne up of þam pytte & sealdon hyne Ismaelitum wið ðrittigum penegum, & hi hyne læddon on Egypta land."
[076900 (37.29)],"    Þa Ruben eft com to þam pytte & ðone cnapan ðær ne funde, ða tær he hys claðas."
[077000 (37.30)],    & cwæð to hys broðrum: Nys se cnapa her; hwyder ga ic?
[077100 (37.31)],"    Ða namon hi an ticcen & <ofsnidon> hyt, & bedypton hys tunecan on þam blode."
[077200 (37.32)],"    & brohton to heora fæder, & cwædon: þas tunecan we fundon; sceawa hwæðer hyt sy ðines suna þe ne sy."
[077300 (37.33)],    Ða cwæð se fæder ða ða he hi gecneow: Hyt ys mines suna tunece; þa cwædon hi: Wildeor fræton Iosep.
[077400 (37.34)],    He totær hys reaf & scrydde hyne mid hæran & weop hys sunu lange tide.
[077500 (37.35)],"    Soðlice hys bearn hi gesamnodon to þam þæt hi heora fæder gefrefrodon: he nolde nane frefrunge underfon, ac cwæð wepende: Ic fare to minum suna to helle."
[077600 (37.36)],"    Ða Madianiscean sealdon Iosep on Egypta land Putifare, þam afyredan, Faraones cempena ealdre."
[077700 (38.1)],    ON ða tid for Iudas fram hys broðrum to anum Adolamitiscum men.
[077800 (38.2)],"    & nam ðær an Chananeisc wif, seo wæs genemned Sue."
[077900 (38.3)],    Be ðære he gestrynde ðry Suna: Her & Onam & Sela.
[078000 (38.6)],    Soðlice Iudas sealde Here hys suna wif; seo wæs genemned Thamar.
[078100 (38.7)],    Here forðferde butan bearnum.
[078200 (38.11)],    Þa cwæð Iudas to Thamare hys snore: Beo wydewe oð þæt Sela min sunu geweaxe; ða for heo & wunode on hyre fæder huse.
[078300 (38.12)],"    Æfter manegum dagum forðferde Iudas wif: þa for he to his scepscere, he & Hyras hys scephyrde, se Odolamitiscea, on Thamnaða."
[078400 (38.13)],    Ða cydde man þamare þæt hyre sweor for to ðamnatha hys scep to scyrene.
[078500 (38.14)],"    Ða dyde heo of hyre wydewan reaf & nam hyre walcan & scrydde hi mid oðrum reafe & sæt on þam wege ðe læg to þamnaða, for þam ðe Sela for hys geogoðe hi ne nam to gemacan."
[078600 (38.15)],"    Þa Iudas hi geseah, ða wende he þæt hit wære sum myltystre; heo helede hyre neb þæt he hi ne mihte gecnawan."
[078700 (38.16)],    & he cwæð to hyre: Læt me habban ðe; He nyste þæt heo wæs hys snoru; þa cwæð heo: Hwæt sylstu me wið ðam þe ðu mines gemanan bruce?
[078800 (38.17)],"    Ða cwæð he: Ic sende ðe an ticcen of minre heorde, & heo cwæð eft: Ic ðolige locahwæt ðu wylle, gyf ðu me sylst underwedd oð þæt ðu me sende þæt ðu me behætst."
[078900 (38.18)],"    Þa cwæð Iudas: Hwæt wylt ðu to underwedde nyman; ða cwæð heo: ðinne hring & ðinne beah & þinne stæf, ðe þu on handa hæfst; Witodlice æt þam ylcan cyrre heo wearð mid cilde."
[079000 (38.19)],    & heo eode ða þanon.
[079100 (38.20)],"    Iudas sende an ticcen wið hys Odolamitiscean hyrde, þæt he fette ðæt underwedd þe he ðam wife sealde."
[079200 (38.21)],"    Ða he hi findan ne mihte, ða axode he ða landes men hwar þæt wif wære, þe æt ðæra wega gelæta sæt; ða cwædon hi þæt ðær nan myltystre on lande nære."
[079300 (38.22)],"    Ða cyrde he to Iudan, & cwæþ to him: Ne myhte ic hy fyndan & þa landes men cwædon þæt þær nan myltystre ne sæte."
[079400 (38.23)],"    Þa cwæþ Iudas: Hæbbe hire, ne mæg heo us lease tellan: ic hire sende þæt ic hyre behet, & ðu hy ne fundest."
[079500 (38.24)],"    Þa æfter þrim monþum hi cwædon to Iudan: Thamar þin snoru is forlegen & hire innoð is weaxende; þa cwæþ Iudas: Lædaþ hi forþ, & forbærnaþ hi."
[079600 (38.25)],"    Þa heo wæs to þam witum gelæd, þa sende heo to hire sweore, & cwæþ: Be þam men ic eom mid cylde, ðe þysne hring ah & þisne beah & þisne stæf; sceawa hwa hi age."
[079700 (38.26)],"    Þa he þa lac gecneow, þa cwæð he: Heo is rihtwisre þonne ic, for þam ic hi ne sealde Sela minum suna; & þeah næfde he hi siþþan."
[079800 (38.27)],"    On þære cenningtide æteowdon twegen getwisan on hire innoþe: & on þæra cilda forðcyme, se oþer ræhte forð his hand, & seo byrþerþinenu wraþ wyrmreadne þræd þæron, & cwæþ: þes cymþ hraþor."
[079900 (38.29)],"    & he teah þa hand ongean, & se oþer com þa; ða cwæþ ðæt wif: Hwi is weall todæled for þe; & for þam heo nemde his naman Phares."
[080000 (38.30)],    Syððan com se oþer on þæs handa wæs se ðræd; þone heo nemde Zara.
[080100 (39.1)],"    Witodlice man lædde Iosep on Egypta land & hine gebohte Putiphar se <afyreda>, Pharaones heres ealdor, Egiptisc man, æt þam Ismaelitiscum mannum þe hine þyder læddon."
[080200 (39.2)],"    & Drihten wæs mid him: se man wæs weldonde on eallum þingum, & wunode on his hlafordes huse."
[080300 (39.3)],"    He wiste ful georne þæt God hine lufode, & ealle þa þing þe he dide, he dide be his dihte."
[080400 (39.4)],    Iosep hæfde micle gyfe æt his hlaforde & þenode him; & betæhte him eal þæt he ahte to bewitenne.
[080500 (39.5)],"    & Drihten bletsode þæs Egiptiscean æhta for Iosepes þingon, & gemænifylde his speda ægþer ge on tunum ge on landum."
[080600 (39.6)],    Iosep wæs fæger & wlitig on ansine.
[080700 (39.7)],"    Witodlice his hlæfdige lufode hine, & cwæþ to him: Slap mid me."
[080800 (39.8)],"    & he nateshwon hire þæs tiðian nolde, ac he cwæþ: Min hlaford me hæfþ betæht ealle his þing, & he nat hwæt he ealles hæfþ."
[080900 (39.9)],    Næfþ he nan þing þæt ne sy on minum anwealde buton þu þe his wif eart: hu mæg ic swa ifele wiþ hine don & wiþ God singian?
[081000 (39.10)],"    Þylcum wordum heo him befealh ælce dæg, & þæt wif wearþ wraþ þam geongum cnapan; & he ascunode unrihthæmed."
[081100 (39.11)],"    Hit gelamp sume dæg þæt Iosep wæs ana innan his hlafordes huse, & heo teah hine be his claþum, & cwæþ to him: Slap mid me; þa ætarn he ut & forlet his wæfel on hire handum."
[081200 (39.14)],"    Þa hrymde heo to hyre hywum, & cwæþ: Nu he lædde inn þysne Ebreiscean man, þæt he bysmrode us; he eode in to me to ðam þæt he me ofername, & þa he gehyrde þæt ic hrymde, þa forlet he hys wæfels & fleah ut."
[081300 (39.16)],"    Þysne unwrenc heo geðohte; & þa hire hlaford ham com, þa cwæþ heo: Se Ebreiscea wealh þe ðu hider brohtest eode in to me þæt he me bysmrude, & ða ic hrymde, þa forlet he hys wæfels & arn ut."
[081400 (39.19)],"    Ða se hlaford þæt gehyrde, þa wearþ he swiþe yrre, & gelyfde swiðe wel hyre wordum, & wearp Iosep on cweartern þær man þæs cyninges ræplingas heold, & he wæs þær belocen."
[081500 (39.21)],    & Drihten wæs mid him & miltsode him & gedide ðæt þæs cwearternes ealdor him wearþ swiðe hold.
[081600 (39.22)],    Se him betæhte ealle þa gebundenan men ðe þær gehæfte wæron.
[081700 (39.23)],"    & he ne cuþe nan þing þæron, þa hi him betæhte wæron; ac Drihten wæs mid him & dihte him hwæt he don sceolde."
[081800 (40.1)],"    Þa þis wæs þus gedon, þa gelamp hit þæt twegen afyrede men agylton wyþ heora hlaford, Egypta cynges byrle & his bæcestre."
[081900 (40.2)],    & Pharao <wearþ> swyðe yrre.
[082000 (40.2)],"    Ðara oþer bewiste hys byrlas, oþer hys bæcestran."
[082100 (40.3)],"    Ða dide hi man on cwearten, on þam wæs eac Iosep gebunden."
[082200 (40.4)],"    & þæs cwearternes hyrde hi betæhte Iosepe, & he þenode him."
[082300 (40.5)],    Binnan fyrste hi gesawon begen swefn on anre nihte.
[082400 (40.6)],    Ða wæron hi swiþe unrote on merigen.
[082500 (40.8)],"    & cwædon to Iosepe: Wit gesawon swefn, ac wit nyton hwa hit unc atelle hwæt hit behealde; ða cwæþ Iosep: Secgaþ me hwæt gyt gesawon."
[082600 (40.9)],"    Þa rehte þæra byrla ealdor him his swefn, & cwæþ: Ic geseah wingeard."
[082700 (40.10)],"    On þam wæron þreo clystru, & ic geseah þæron weaxende blostman litlum & litlum, & æfter þam blostmum winberian."
[082800 (40.11)],"    & Pharaones drincefæt on minre handa, & ic nam þa winberian & wrang on þæt fæt & sealde Pharaone."
[082900 (40.12)],"    Ða cwæþ Iosep: þys is þin swefn: ða þreo clystru, þæt sind gyt þry dagas."
[083000 (40.13)],"    Æfter þam Pharao geþencþ þine ðenunga & he geset þe to þære ylcan note þe þu ær hæfdest, & þu sylst him hys drincefæt swa þu ær didest."
[083100 (40.14)],"    Geþence me þonne þe þin wise licie, & lære Pharao þæt he me ut alæde of þison cwearterne."
[083200 (40.15)],    For ðam þe ic wæs dearnunga forstolen of Ebrea lande & her unscyldig on pit beworpen.
[083300 (40.16)],"    Ða þæra bæcestra ealdor gehyrde hu gleawlice he þæt swefn rehte, ða cwæð he: Ic geseah swefn, þæt is ðæt ic hæfde ðry windlas mid melewe ofer min heafod."
[083400 (40.17)],"    & on þam yfemestan windle wære manegra cynna gebæc, & fugelas ætan of þam."
[083500 (40.18)],"    Ða andswarode Iosep, & cwæð: þys is þin swefn: ða þri windlas, þæt synd þry dagas nu gyt."
[083600 (40.19)],    & æfter þam hæt Farao þe ahon on rode & fugelas fretaþ ðyn flæsc.
[083700 (40.20)],    Syððan wæs se þridda dæg Pharaones gebyrdtid: þa worhte he micelne beorscipe his cnihtum; gemang þam ða geþohte he þæra byrla ealdor & þæra bæcestra.
[083800 (40.21)],    & he gesette þæra byrla magyster to þære note þe he ær hæfde.
[083900 (40.22)],    Þone oþerne he het hon on gealgan.
[084000 (40.22)],    Ða wæs Iosepes soþfæstnys afandod.
[084100 (40.23)],    & þeahhwæþere þæra byrla ealdor forgeat Iosepes ærende.
[084200 (41.1)],    ÆFTER twam gearum Pharao mætte þæt he stode be anre ea.
[084300 (41.2)],"    & him þuhte þæt he gesawe gan up of þam flode seofon fægre oxan & swiþe fætte, & hi man læsude on morigum lande."
[084400 (41.3)],"    Him þuhte eac þæt he gesawe cuman oþre seofon oxan up of þære ea, þa wæron fule & swiþe hlæne, & hi eodon be þære ea ofrun on grenum stowum."
[084500 (41.4)],    & abiton þa fætte oxan & fræton hi; ða awoc Farao.
[084600 (41.5)],"    & slep eft, & hine mætte oþer swefn; Him þuhte þæt he gesawe seofon ear weaxan on anum healme fulle & fægere."
[084700 (41.6)],    & he geseah oþre seofan lyþre & forscruncene.
[084800 (41.7)],    Ða fræton ealle þa fægeran; ða awoc Pharao of slæpe.
[084900 (41.8)],"    On morgen he wearþ swiðe forht, & sende to Egypta wisoste witan & rehte him his swefen & bæd þæt hi him sædon hwæt ðæt swefn beheolde."
[085000 (41.9)],"    Þa geþohte ðæra byrla ealdor, hu he rehte hys swefn Iosepe, & cwæþ: Se cyning wæs yrre wiþ me & het sceofan me & þæra bæcistra ealdor on cweartern."
[085100 (41.11)],    Þa mætte unc begen swefen on anre nihte.
[085200 (41.12)],    Þa wæs þær an Ebreisc cnapa inne mid unc; þam wit rehton uncer swefn.
[085300 (41.13)],"    & he sæde unc eal swa hit syððan aeode: ic wæs eft geset to minre þenunge, & hine man heng, eal swa he unc ær sæde."
[085400 (41.14)],    Hine man dide up be þæs cynges bebode & hine man efesode & scrydde hine & brohte hine to þam cynge.
[085500 (41.15)],"    Farao cwæþ: Ic geseah swefn & ic ne mæg nanne man findan, þe me secge hwæt hit behealde: ic gehyrde secgan þæt þu wære gleaw þæron."
[085600 (41.16)],    Þa cwæþ Iosep: Hwæt mæg ic don butan me God wisige?
[085700 (41.17)],"    Witodlice Pharao rehte Iosepe þa swefn, þe hine mætte, eal swa hit herbufan awriten is, be þam oxum & be þam earum."
[085800 (41.24)],"    & cwæð: Ic hit rehte þam yldestan Egypta witan, & næs heora nan þe þær ænig ðing on cuðe."
[085900 (41.25)],    Þa andswarode Iosep & cwæþ: þys swefn is anræde; God ætywde Pharaone hwæt he don wile.
[086000 (41.26)],"    Þa seofon fægeran oxan & þa seofon fægeran ear, ða getacniaþ seofon wæstmbære gear & welige."
[086100 (41.27)],    Þa seofon hlænan oxan & þa seofon liþran ear getacniaþ seofon hungergear.
[086200 (41.29)],    Nu her cumaþ seofon swiþe wæstmbære gear & swiþe welige ofer eall Egypta land.
[086300 (41.30)],"    & þæræfter cumaþ oðre seofone mid swa micelre wædle & hungre, þæt man forgyt ða ærran gear, & hunger fordeþ ealle eorþan."
[086400 (41.32)],"    Soþlice hit is Godes spræc & his warnung, & seo tid cymþ hrædlice."
[086500 (41.33)],"    Nu is hit ful wærlic, þæt se cyning him ceose sumne wisne man & gleawne & gesette ofer Egipta land."
[086600 (41.34)],"    & <gesette> gerefan geond eal þæt rice, þæt hi gegaderion togædere þone fiftan dæl ealra wæstma þas seofon wæstmbæran gear."
[086700 (41.35)],"    & þæt ælc hwæte, þe on Pharaones anwealde sy, sy belocen & on burgum gehealden."
[086800 (41.36)],"    To helpe on þam seofan toweardum hungorgearum, þæt Egypte ne forwurþon."
[086900 (41.37)],    Þa licode Pharaone & eallum hys þegnum his ræd.
[087000 (41.38)],"    & he cwæþ to him: Hwar magon we findan swilcne man, þe mid Godes gyfe sy swa afilled?"
[087100 (41.39)],"    Witodlice he cwæþ to Iosepe; God þe ætywde ealle þa þingc, þe þu spræce; hwær mæg ic wysran findan þonne þu eart, oþþe furþon þinne gelican?"
[087200 (41.41)],    Ic sette þe ofer eal Egypta land to gerefan & eal folc hyrþ ðe.
[087300 (41.42)],"    & he nam hys hring on hys agenra handa & dide on his hand, & scrydde hine mid linenum reafe & dide gyldene healsmyne ymbe hys swuran."
[087400 (41.43)],    & sette hyne on hys oþer cræt & se bydel bead þæt eal folc bygdon heora cneowa beforan him & wiston þæt he wære gerefa ofer eal Egypta land.
[087500 (41.44)],    Eft se cyning cwæþ to Iosepe: Ne færþ nan man butan þinum gebode ne hyder ne þider on eallum Egypta lande.
[087600 (41.45)],"    & he awende hys naman & nemde hine on Egyptisc, Middaneardes Hælend, & sealde him Aseneth to wyfe, Putiphares dohtor, þæs sacerdes, of þære byrig þe is genemned Eliopoleos, þæt is on Englisc, Sunnan Buruh."
[087700 (41.46)],    Witodlice Iosep wæs þrittigwintre þa he embefor ealle Egypta ricu.
[087800 (41.47)],"    & gegaderode on ðam seofon wæstmbærum gearum swa micel hwætes, þæt his ne mihte nan man witan nan gemet, & beleac hine on burgum."
[087900 (41.50)],"    Ioseph gestrinde twegen suna ær þa hungergearas comon, Mannases, & Effraim."
[088000 (41.53)],"    Witodlice, þa þaviigodan gear agane wæron, þa comon þa seofon hungergear, þe Iosep foresæde, & þær weox hunger."
[088100 (41.55)],"    Þa þæt folc hingrode, þa clipodon hi to Pharaone, & bædon him metes; He andswarode & cwæð: Gaþ to Iosepe & doþ swa hwæt swa he eow secge."
[088200 (41.56)],"    Dæghwamlice hunger weox, & Iosep ontinde ealle þa bernu, & sealde hwæte þam Egyptiscum mannum to ceape."
[088300 (42.1)],"    ÐA gehyrde Iacob secgan þæt man sealde hwæte on Egypta lande, ða cwæþ he to hys sunum: Ic gehyrde secgan þæt hwæte wære on Egypta lande to ceape: farað & bicgaþ us mete, þæt we ne forwurþon."
[088400 (42.3)],    Ða foron Iosepes tyn gebroþro to Egyptum & woldon bicgan hwæte.
[088500 (42.4)],    & Iacob hæfde Beniamin æt ham.
[088600 (42.5)],    Hy foron mid oþrum cypmannum; witodlice hungor wæs on Chanaan.
[088700 (42.6)],"    & Iosep wæs Egypta ealdor, & on his anwealde man sealde þone hwæte."
[088800 (42.7)],"    Þa his gebroþru to him comon, he gecneow hi ealle, & heora nan ne gecneow hine, & spræc heardlicor wið hi þonne wyþ fremde men, & cwæþ to him: Hwanon comon ge; þa cwædon hi: Of Chanaan lande, þæt we us mete bohton."
[088900 (42.9)],"    Ða gemunde Iosep þa swefen þe hine æt sumum cyrre ær gemætte, & cwæþ to hym: Ge syndon sceaweras."
[089000 (42.10)],"    Ða cwædon hi: Nis hit swa, hlaford, ac we sind þine þeowas, & we comon to þam þæt we bohton þa þing þe we mihton big libban."
[089100 (42.11)],    Ealle we sind anes esnes suna; mid sibbe we comon hider næs mid searwum.
[089200 (42.12)],    Ða cwæþ he: On oþre wisan hit is; ge comon þis land to sceawianne.
[089300 (42.13)],"    Ða cwædon hi: þa twelf þine þeowas sind gebroþru; hi sind anes esnes suna on Chanaan lande, & se gyngsta ys mid urum fæder & na ma."
[089400 (42.14)],"    Ðæt is þæt ic eow ær sæde, cwæþ he, ge sind sceaweras."
[089500 (42.15)],"    Swa ic age Pharaones helde, ne faraþ ge ealle heonon, ær þam þe eowwer læsta broþor cume hider."
[089600 (42.16)],"    Ac fare eower an & bringe hine hider, þæt ic wite hwæð hit sy þe soþ þe leas þæt ge secgaþ."
[089700 (42.17)],    He betæhte hi ða þri dagas to hyrdnysse.
[089800 (42.18)],"    On þam þriddan dæge hi man lædde <of> þam cwearterne; & he cwæþ: Faraþ swa ic eow bebead, þæt ge magon libban: ic ondræde me God, gyf ic riht nabbe."
[089900 (42.19)],"    Beo eower an broðor her on cwearterne & fare ge mid þam hwæte þe ge bohton to eowrum husum, & lædaþ eowerne geongestan broþor to me; Hi didon swa he him bebead."
[090000 (42.21)],"    & cwædon him betwynan: Be gewyrhtum we þoliaþ þas þing; we singodon on urum breþer, & we gesawon hys angsumnysse, þa he us georne friðes bæd & we him nanes ne tiðodon; for þam com þis geswinc ofer us."
[090100 (42.22)],"    Ða cwæþ Ruben: Cweþe ge , ne sæde ic eow: Ne singie ge on þam cnapan, & ge me ne gehyrdon; Nu hine man wrihð."
[090200 (42.23)],    Hy niston þæt Iosep hy gecneow.
[090300 (42.24)],"    & he wende hine lithwon fram him & weop, & wende eft to him & nam Simeon & band hine beforan him."
[090400 (42.25)],"    & bead his þegnum þæt hi gefyldon heora saccas mid hwæte, & ledon dearninga heora ælces feoh on hys sacc & formete toeacan; & hi didon swa."
[090500 (42.26)],    & hi foron & læddon heora hwæte on heora assan.
[090600 (42.27)],"    Ða hi be wege wæron, þa undide heora an hys sacc & wolde sillan hys assan foddor."
[090700 (42.28)],"    Þa cwæþ he to his gebroþrum, þa he þæt feoh geseah on þæs sacces muþe: Her ic hæbbe funden min feoh on þis sacces muðe; ða wurdon hi afyrhte, & cwædon him betweonan: Hwæt is þis þæt God us dide?"
[090800 (42.29)],"    Þa comon hi to Iacobe heora fæder on Chanaan lande, & rehton him ealle þa þing þe him on siðe gelumpon, & hu stiþe se landhlaford spræc wiþ hi, & cwædon: Se landhlaford wende þæt we wæron sceaweras."
[090900 (42.31)],    & we cwædon: We sind ful getriwe; ne þence nanes ifeles.
[091000 (42.32)],"    Wexiigebroðra wæron anes esnes suna; se an is dead, & se gyngesta ys mid urum fæder."
[091100 (42.33)],"    Ða cwæþ he to us: Ic wille fandian hwæþer ge getriwe sind: lætaþ eowerne ænne broþor mid me, & nimaþ ða þing þe eowre hywan beþurfon, & faraþ."
[091200 (42.34)],"    & lædaþ eowerne gyngstan broðor to me, þæt ic wite þæt ge sceaweras ne sind, & þæt ge þysne eowerne broþor feccon, þe her on bendum sit, & þæt ge siþþan leafe habban to bicgeanne þæt þæt ge willað."
[091300 (42.35)],"    Ða hi ðus spæcon þa <guton> hi heora hwæte of heora saccum, & fundon þæron eall heora feoh; & hi wurdon ealle afærede."
[091400 (42.36)],    Ða cwæð Iacob heora fæder: Bearnleasne ge habbað me gedonne; næbbe ic Iosep & Simeon ys on bendum; nu ge nimað Beniamin æt me.
[091500 (42.37)],"    Ða andswarode Ruben & cwæþ: Ic hæbbe twegen suna; ofsleah þa begen, gyf ic hine þe ongean ne bringe; Sile hine me on hand & ic hine agyfe eft þinre handa."
[091600 (42.38)],"    Ða cwæð Iacob: Ne færþ Beniamin mid eow: Iosep is dead, & he his ana to lafe; gyf him hwilc yfel on þam lande gelympð, æfre ic wurþe siððan geomriende."
[091700 (43.1)],"    GEMANG þam hungre, þa se mete geteorode, þe hi of Egypta lande brohton, Iacob cwæþ to his sunum: Faraþ & bicgaþ us sumne dæl metes."
[091800 (43.3)],    Ða cwæð Iudas: þæs landes ealdor swor aþas beforan us þæt we ne moston cuman beforan him butan we bringon urne gyngestan broþor myd us.
[091900 (43.4)],    Witodlice gyf ðu wilt hine mid us sendan we farað ætgædere & bicgaþ ða þing þe we beðurfon.
[092000 (43.5)],"    Gyf þu þonne nelt, ne cume we þonne þær."
[092100 (43.6)],"    Ða cwæþ Ysrahel to him: Earmlice didon ge wið me, þa ge him sædon þæt ge a ma gebroþra hæfdon."
[092200 (43.7)],"    Þa cwædon hi: Se man us axode eal be endebyrdnysse ymbe ure cyn, & hwæþer ure fæder leofode, & hwæþer we broþor hæfdon, & we him andswarodon þæs ðe he us axode: we niston þæt he þæs gyrnan wolde, þæt we urne broþor þider læddan."
[092300 (43.8)],"    Iudas cwæþ eft to his fæder: Send þone cnapan mid me, þæt we magon bicgean þa þing þe we beþurfon, þæt we ne forwurðon."
[092400 (43.9)],"    Ic underfo þone cnapan: bide hys me eft, & buton ic hine bringe eft ham & þe sille, beo ic scyldig."
[092500 (43.10)],"    Gyf þeod ylding nære, nu we wæron cumene oþre siðe."
[092600 (43.11)],"    Ðe cwæð Israhel: Gyf ge nyde swa don sceolon, doþ swa ge willon; Nimaþ of eowrum selostan wæstmum on fatum & bringaþ þam men lac, sumne dæl tyrwan & hunig & stor & æcyrnu & <hnyte>."
[092700 (43.12)],"    & twa swa micel feos swa ge ær hæfdon, þe læs ðe ge sind gedwelode."
[092800 (43.13)],    & nimaþ eowerne broðor & faraþ to þam men.
[092900 (43.14)],"    Min Drihten hine gedo glædne wiþ eow, þæt he agyfe eow eowerne broðor þe he mid him hæfð, & eac Beniamin: ic eom nu bereafod minra bearna."
[093000 (43.15)],    Ða namon hi ða lac & twifeald feoh & Beniamin & foron to Egypta lande to Iosepe.
[093100 (43.16)],"    Þa he hi geseah & Beniamin mid him, ða cwæþ he to hys geferan: Læde in þas men & gearwa ure þenunga, þæt hi magon etan mid me to middæges."
[093200 (43.17)],"    & he dide swa him beboden wæs; þa hy þærinne wæron, þa <wurdon> hig swiðe afyrhte, & cwædon hym betwynan: For þam feo þe we on urum saccum fundon we sind hyder in gelædde, þæt he us æt urum assum bereafige & æt urum þingum & us sylfe þeowige."
[093300 (43.19)],    Ða cwædon hi to þam wicnere.
[093400 (43.20)],"    We biddaþ þe, leof, þæt þu hliste ure spæce: Hwilum ær we wæron her & bohton us hwæte."
[093500 (43.21)],"    Ða we geceapod hæfdon & we hamweard wæron, þa undidon we ure saccas; þa fundon we þæt feoh þæron, þe we ær sealdon; nu hæbbe we hit broht ongean be þam ylcan gewihte."
[093600 (43.22)],    & eac oþer seolfor mid to ceapianne; nyte we hwa hit on ure saccas dide.
[093700 (43.23)],"    Ða cwæþ se gerefa: Sib sy mid eow: ne ondræde ge eow; eower Godd & eowres fæder Godd eow sealde goldhord on eowre saccas; Witodlice ðæt feoh, þe ge me sealdon, ic hæbbe afandod, & he lædde Simeon ut mid hym."
[093800 (43.24)],    & þwogon heora fet & he sealde heora assan foddor.
[093900 (43.25)],    Soþlice hi ledon forð heora lac ongean þæt Iosep in eode.
[094000 (43.26)],    & feollon on þa eorþan & geeaðmeddon wiþ hine.
[094100 (43.27)],"    Iosep hi oncneow ða arfullice, & axode hi hwæþer heora fæder wære hal, þe hi him foresædon, oþþe hwæðer he leofode."
[094200 (43.28)],    Þa cwædon hi: Gesund is þin þeow ure fæder; gyt he leofaþ.
[094300 (43.29)],"    Ða Iosep geseah his gemeddredan broþor Beniamin, þa cwæþ he: Is þis se cnapa þe ge me foresædon; & eft he cwæþ: God gemiltsige þe, sunu min."
[094400 (43.30)],"    & he wearð swa swiðe astyrod, þæt him feollon tearas for his broþor þingon; & he eode in to his bedcleofan & weop."
[094500 (43.31)],"    & þa he þæs geswac, þa eode he ut to him, & hi æton."
[094600 (43.32)],"    On sundron þa Egyptiscean, hit næs na alifed þæt hi ætgædere æton."
[094700 (43.34)],    & hi man oferdrencte.
[094800 (44.1)],"    ÐA bead Iosep his gerefan, & cwæþ: Fille heora saccas mid hwæte & lege heora ælces feoh on his agenne sac."
[094900 (44.2)],    & nim minne sylfrenan læfel & þæs hwætes wurð þe he sealde & do on þæs gyngestan sacc; & he dyde swa.
[095000 (44.3)],    On merigen þa hy ferdon.
[095100 (44.4)],"    & hi wæron butan byrig & hæfdon sumne dæl weges gefaren, ða cwæþ Iosep to his gerefan: Aris & far æfter þysum mannum, & ðonne þu hi gefangen hæbbe, þonne axa þu hi, hwi hi woldon gyldan god mid yfele?"
[095200 (44.5)],    & se læfel þe ge forstælon wæs minum hlaforde swyðe dyre; yfele ge dydon.
[095300 (44.6)],"    He dyde swa hym beboden wæs; & þa hi gefangene wæron, hi cwædon."
[095400 (44.7)],    Hwi tyhð ure hlaford us swa miceles falses?
[095500 (44.8)],"    Þæt feoh þe we fundon on urum saccum, we læddon to þe of Chanaan lande; wenstu þæt we stælon þines hlafordes gold oþþe hys seolfor?"
[095600 (44.9)],"    Sece hit, & si he ofslegen, se þe þu hit mid fynde."
[095700 (44.10)],"    Ða cwæþ he: Sy hit swa ge cwædon; mid swa hwam swa ic hit mid fynde, beo he min þeow, & beon þa oþre clæne."
[095800 (44.11)],"    Hi efston þa, & didon heora saccas niþer."
[095900 (44.12)],"    & he sohte fram þam yldestan oþ þone gynstan, oþ he funde þone læfel on Beniamines sacce."
[096000 (44.13)],"    & hy wurdon swiþe dreorie, & semdon heora assan & cyrdon eft to þære byrig."
[096100 (44.14)],"    Ða eode Iudas fyrmest in mid hys broþrum to Iosepe, & hi feollon ealle ætgædere beforan Iosepe."
[096200 (44.15)],    & he cwæþ to him; Hwi woldon ge swa don; Wendon ge þæt ge mihton be diddrian minne gelican?
[096300 (44.16)],"    Ða cwæþ Iudas to him: Hwæt magon we cweþan ongean urne hlaford; Næbbe we nane tale ongean þe; God hæfþ afandod ure unrihtwisnyssa; nu we synd ealle þine þeowas, ægþer ge we, ge se þe se læfel mid funden ys."
[096400 (44.17)],"    Ða cwæþ Iosep: Nelle Godd þæt ic swa do; ac si se min þeowa, þe þone læfel forstæl, & fare ge frige to eowrum fæder."
[096500 (44.18)],"    Ða eode Iudas hym near & spræc þristlicor wið hine: Ic bidde þe, hlaford, þæt ic mote butan irre wið þe specan; ðu eart min hlaford under Pharaone."
[096600 (44.19)],    Þu axodest us ær hwæþer we hæfdon fæder oþþe modor.
[096700 (44.20)],"    & we cwædon: We habbaþ ealdne fæder, & he hæfþ mid him urne gynstan broþor þone he gestrynde on his ylde, & his gemedreda broþor wæs dead, & he lufaþ hine ænne ofer us ealle."
[096800 (44.21)],"    & þu bude us, þæt we hine læddan to þe, þæt þu hine gesawe & wistest be þam þæt we sceaweras næron; Nu we habbaþ hine earfoðlice begyten æt urum fæder & hine hider broht."
[096900 (44.32)],"    & ic swor aþas minum fæder þæt ic hine ham ongean to him brohte, & ic hine nam on minan truwan, & cwæþ to him: Butan ic hine ongean bringe eft to þe, ic beo æfre scyldig wið þe."
[097000 (44.33)],"    Hlaford min, læt þone cnapan faran ham mid his gebroþrum, & ic beo þin þeowa for hine."
[097100 (44.34)],"    Ne dear ic ham faran butan þam cnapan, þe læs þe ic geseo mines fæder sarnysse."
[097200 (45.1)],"    ÐA ne mihte Iosep hine leng dyrnan, ac he draf ealle þa Egyptiscan ut, þæt nan fremde man betwuh him nære."
[097300 (45.2)],"    & he weop & clypode hluddre stemne, þæt ða Egyptiscan gehyrdon, & eal Pharaones hyred."
[097400 (45.3)],    & he cwæð to hys gebroþrum: Ic eom Iosep; leofaþ ure fæder nu gyt; ða ne mihton his gebroðru him for ege geandwyrdan.
[097500 (45.4)],"    Ða grette he hig arwurþlice, & cwæþ: Ic eom Iosep eower broðor, þe ge sealdon on Egipta land."
[097600 (45.5)],"    Ne ondræde ge eow nan þing, ne eow ne ofþince þæt ge me sealdon on þis rice; Soþlice for eowre þearfe me sende God on Egypta land."
[097700 (45.6)],"    Nu twa gear wæs hunger ofer ealle eorðan, & gyt sceolon fyfe on þam man ne mæg ne erian ne rypan."
[097800 (45.7)],"    & God me sende to þam þæt ge beon gehealdene, & þæt ge habbon þæt ge magon big libban."
[097900 (45.8)],"    Ðæt næs na eowres þances ac þurh God, þe ic þurh hys willan hider asend wæs: se dide me swylce ic Pharaones fæder wære & hys hyredes hlaford, & he sette me to ealdre ofer Egypta land."
[098000 (45.9)],"    Farað hrædlice to minum fæder, & secgaþ hym þæt God me sette to hlaforde eallum Egyptum: beodaþ him þæt he fare to me."
[098100 (45.10)],"    & wunige on Gessen lande & beo me gehende, he & hys suna & hys bearna bearn, & eower scep & eower hryþerheorda, & eal þæt ge agon."
[098200 (45.11)],"    & ic eow fede: gyt synd fif hungergear bæfton; doþ ðus, þæt ge ne forwurðon."
[098300 (45.12)],"    Nu ge geseoþ hu hit mid me is, & ge gehyrað hwæt ic eow sprece."
[098400 (45.13)],    Cyþað mynum fæder eal min wuldor & ealle þa þingc þe ge gesawon on Egypta lande: efstaþ & lædaþ hine to me.
[098500 (45.14)],    & he clypte heora ælcne & cyste hig & weop; æfter þison hi dorston sprecan wiþ hine.
[098600 (45.16)],"    Ða spræc man ofer eal & widmærsode þæt Iosepes broðru comon to Pharaone, & Pharao wæs glæd, & eal hys hyred."
[098700 (45.17)],"    & he bead Iosepe þæt he bude hys broþrum, & þus cwæþ: Symað eowre assan & farað to Chanaan lande."
[098800 (45.18)],"    & nimað þær eowerne fæder & eowre mægþe & cumað to me, & ic eow sille ealle Egypta god."
[098900 (45.19)],"    Beod him eac þæt hi nimon wænas to heora cyldfære & to heora gemæccena, & beod heom eac þæt hy niman heora fæder, & efston hider swa hyg raþost magon."
[099000 (45.20)],"    & ne forlæte ge nan þingc of eowrum iddisce, for þam ealle Egypta speda beoþ eowre."
[099100 (45.21)],"    Israheles suna dydon swa heom beboden wæs, & Iosep him sealde wænas, eal swa Pharao hym bead, & formete."
[099200 (45.22)],"    & sealde heora ælcum twa scrud, & he sealde Beniamine fif scrud & þreohundryd sylfrynga."
[099300 (45.23)],"    & he sende hys fæder tyn assan þa wæron gesymed mid feo & mid hrægle & mid Egypta welum, & tyn ðe bæron hwæte & hlaf."
[099400 (45.24)],"    Witodlice he let þa hys gebroðru faran & cwæð to hym: Ne forlæte ge nan þing be wege, ac beoð swyðe gesome."
[099500 (45.25)],    Hy foron of Egypta lande & comon to Chanaan lande to Iacobe heora fæder.
[099600 (45.26)],"    & cwædon to hym: Iosep leofaþ, þin sunu, & wealt ealles Egypta landes; ða Iacob þæt gehyrde, þa þuhte hym swylce he of <hefegum> slæpe awæcnode, & þeah hym ne gelyfde."
[099700 (45.27)],"    Hy rehton hym heora færeld be endebyrdnysse, & þa he geseah þa wænas & ealle þa ðyngc, þe hym gesende wæron, hys gast wearþ geedcwicod."
[099800 (45.28)],"    & he cwæð: Genoh ic hæbbe, gyf Iosep myn sunu gyt leofaþ; ic fare & geseo hyne, ær þam ic swelte."
[099900 (46.1)],"    ISRAHEL ferde þa mid eallum þam þe he hæfde, oþ þæt he com to aþsware pytte, & þær offrode lac Isaaces Gode hys fæder."
[100000 (46.2)],"    & God hyne gehirde & clypode hyne, & cwæþ to hym: Iacob, Iacob; & he hym andswarode & cwæþ: Her ic eom."
[100100 (46.3)],"    & God cwæð to him: Ic eom se strensta God þines fæder; ne ondræd þu þe, ac far on Egypta land, for þam ðe ic do þe þær weligne."
[100200 (46.4)],"    Ic fare ðider mid þe, & ðanon ic ðe læde."
[100300 (46.5)],"    Iacob aras þa fram þam pytte, & his suna hine namon mid lytlingum & mid heora wyfum & mid þam wænum, þe Farao þider sende þone ealdan man on to ferianne."
[100400 (46.6)],    & ealle þa þingc þe he ahte on Chanaan lande; & he com on Egypta land mid eallum hys cynne.
[100500 (46.8)],"    Soðlice þys synd Ysrahela bearna naman, þe in foron on Egypta land, he mid hys sunum: se phrumcenneda Ruben."
[100600 (46.9)],    Rubenes suna: Enoh & Phallu & Charm.
[100700 (46.10)],"    Simeones suna: Gamuel & Diamin & Achod & Iachim & Saher & Saul, Chananides suna."
[100800 (46.11)],    & Leuies Sues suna: Ierson & Chaath & Merari.
[100900 (46.12)],"    Iudas suna: Her & Onam & Sela & Phares & Zaram; Her & <Onam> forðferdon on Chanaan lande, & Farase wæron suna acennede Esrom & Amul."
[101000 (46.13)],    Isachares suna: Thola & Fua & Iob & Semrom.
[101100 (46.14)],    Zabulones suna: Sared & Elon & Iaelel.
[101200 (46.15)],"    Ðys sind Lian suna, þe heo cende on Mesopotamie Sirie, mid Dina hire dehter; þæt wæron ealra þreo &xxxmid sunum & mid dohtrum."
[101300 (46.16)],"    Gades suna: Sephio & Thagis, Suni & Essebon, Her & Arodi & Areli."
[101400 (46.17)],"    Asseres suna: Gamne & Gessui & Gessua & Beria, & Sara heora swustor; Berian suna: Hebel & Melchiel."
[101500 (46.19)],    Rachele suna Iacobes wifes: Iosep & Beniamin.
[101600 (46.20)],"    & Iosep gestrynde suna on Egypta lande be Aseneth, Putiphares dehter þæs sacerdes of Elipoleus, Manases & Efraim."
[101700 (46.21)],"    Beniamines suna; Bela & Bechor & Asbel & Gera & Naam; Hehi & Ros, Moym & Oppham & Ared."
[101800 (46.22)],    Rachel acende Iacobe feowertyne suna.
[101900 (46.23)],    Danis suna: Husim.
[102000 (46.24)],    Neptalines suna: Hasiel & Guni & Iesser & Salem.
[102100 (46.27)],    Witodlice Iacob ferde hundseofontigra sum on Egypta land.
[102200 (46.28)],"    He sende Iudas beforan him to Iosepe, & he cydde hym þæt he come ongean hine to Iessen."
[102300 (46.29)],"    Ða he ðyder com, Iosep gegearwode hys cræt & for ongean his fæder, & þa he hine geseah he clypte hyne & weop."
[102400 (46.30)],    & Iacob cwæð: Nu ic mæg sweltan blyðelice nu ic þe geseo & þe mine æhta betæcean.
[102500 (46.31)],    & Iosep cwæþ to his broðrum & to ealre hys ræddene: Ic fare & ciðe Faraone þæt ge comon to me.
[102600 (46.32)],    & ic secge him þæt ge synd hyrdas & habbaþ broht hider mid eow eal þæt ge ahton.
[102700 (46.33)],    & þonne he eow clypað & axaþ hwæt ge don cunnon.
[102800 (46.34)],"    Þonne secge hym þæt ge synd scephyrdas fram cyldhade, ge we ge ure fæderas, oþ ðisne andweardan dæg; Secgaþ ðus, þæt ge magon eardian on Gessen lande, for þam þe ealle Egyptisce onscuniað scephyrdas."
[102900 (47.1)],"    ÞA eode Iosep in to Pharaone, & cwæð to him: Min fæder & mine gebroþu & heora scepheorda & heora hryþerheorda & ealle þa þing þe hig agon comon of Chanaan lande, & nu hi synd on Gessen lande."
[103000 (47.2)],    Witodlice he lædde his fif gingstan broðru beforan þone cyngc.
[103100 (47.3)],"    Þa he axode hwæt hy wyrcean cuþon: hi andswarodon & cwædon: We synd scephyrdas, ðine þeowas, we & ure fæderas."
[103200 (47.4)],"    We comon to þam þæt we wunodon on þinum lande, for þam þe we nabbaþ nan gærs urum heordum, & hungor wyxt on Chanaan; & we biddaþ þæt we þine þeowas beon moton on Iessen lande."
[103300 (47.5)],    Þa cwæð se cining to Iosepe: þin fæder & þine gebroþru comon.
[103400 (47.6)],"    Þu canst Egypta land; geloga hi on þære selestan stowe, & sile him Iessen land, & gyf þu wite þæt hig gleawe synd, sete hi to ealdrum ofer mine heorda."
[103500 (47.7)],"    Æfter þisum lædde Iosep hys fæder in to þam cyninge, & sette hine beforan; þa bletsode he hine & axode hine, hu eald he wære."
[103600 (47.9)],    Þa andswarode he him & cwæð: Anhundwintre &xxxwintre.
[103700 (47.10)],"    & se cining hine bletsode, & he eode ut."
[103800 (47.11)],"    Iosep sealde his gebroþrum tun on Egypta lande, on þam selistan ende, Ramases, eal swa Farao him bead, & fedde hi & ealle his fæder hiwrædene."
[103900 (47.13)],"    Soþlice hlaf wæs wana on eallum ymbhwyrftum, & hungor fornam swyþost Egypte & Chanaan land."
[104000 (47.14)],"    & Iosep hæfde gegaderod eal þæt feoh þe hi ahton, & gebroht on þæs cyninges maðmhuse."
[104100 (47.15)],"    Þa heora feoh geteorode, þa com eall Egypta folc to Iosepe, & cwædon to him: Sile us mete; hwi swelte we beforan þe, nu we feoh nabbaþ?"
[104200 (47.16)],"    He andswarode him & cwæþ: Drifaþ hider eowre orf, gyf ge feoh nabbaþ, & ic eow sille þærwiþ mete."
[104300 (47.17)],"    & hi didon swa, & he sealde him andlifene wiþ horsum & wiþ hriðerum & wið sceapum & wið assan, & fedde hi þæt gear wið heora orfe."
[104400 (47.18)],"    Ða comon hi eft to him on þam æftran geare, & cwædon: Ne hele we þe, hlaford, þæt we nabbað naþor ne feoh ne orf; & þu silf wast þæt we nan þing nabbaþ buton land & lichaman."
[104500 (47.19)],"    Hwi swelte we beforan ðe; We & ure land beoþ ðine; bige us to þæs cyncges þeowote & sile us sæd, þæt þæt land ne licge weste & we forwurþon."
[104600 (47.20)],"    Witodlice Iosep bohte eal Egypta land, þa hy cypton ealle heora hamas for þæs hungres micelnysse; & he betæhte hi Pharaone."
[104700 (47.21)],"    & eal heora folc fram ende oþ oþerne Egypta landes, buton þæra sacerda land, ðe se cyning him sealde: þa man fedde of þæs cyninges berene, for þam hi ne sealdon heora land."
[104800 (47.23)],    Ða cwæþ Iosep to þam folce: Nu ge silfe witon þæt Farao ah ægþer ge eow ge eowwer land; nimaþ sæd & sawaþ þæt land.
[104900 (47.24)],"    Þæt ge habbon wæstmas, & sillaþ þam cyninge þone fiftan dæl: þa feower ic eow lyfe to sæde & to mete eow & eowrum hiwum & eowrum bearnum."
[105000 (47.25)],"    Hi andswaredon, & cwædon: æt þe is ure lyf gelang; beseoh to us, & we þeowiaþ bliðelice þam cyninge."
[105100 (47.26)],"    Of þam dæge oþ þisne andweardan man gilt þam cynincge þone fiftan dæl ofer eal Egypta land to gesetnysse, buton þam sacerdlande, þe wæs æfre frig."
[105200 (47.27)],"    Witodlice Israhel wunode on Egipta, þæt is on Gessen lande, & ahte þæt & wæs gemænifyld swiðe."
[105300 (47.28)],    & leofode þæron seofentyne gear; ealle hys lifes dagas wæron hundteontig wintra & seofon &xlwintra.
[105400 (47.29)],"    & þa he geseah ðæt is endedæg him genealæhte, he clypode Iosep hys suna, & cwæþ to him: Sete þine hand under min þeoh, & cyð me þine soþfæstnysse & swera me þæt þu me næfre ne bebirige on Egypta lande."
[105500 (47.30)],"    Ac do þæt ic reste myd minum fæderum: læde me of þisum lande, & bebirig me mid minum yldrum."
[105600 (47.31)],    & Iosep swor þæt he swa don wolde.
[105700 (48.1)],"    ÐA þis wæs ðus gedon, ða cydde man Iosepe þæt his fæder wære gesycled, & he nam hys twegen suna, Mannases & Efraim, & com þyder."
[105800 (48.2)],    Ða cydde man Ysrahele þæt Iosep his suna wær cumen; þa elnode he hine & sæt up.
[105900 (48.3)],"    & cwæð, þa he in eode: ælmihtig God me ætywde on Luza, þæt is on <Chanaan> lande, & bletsode."
[106000 (48.4)],    & cwæþ: Ic þe gemænigfylde & ic sille þe þis land & þinum cynne æfter þe to ecre æhte.
[106100 (48.5)],"    Witodlice þine twegen suna, ða þe acennede wæron on Egypta lande ær þam ic hyder come, hi beoþ mine, Ephraim & Mannases swa Ruben & Symeon beoþ mid me getealde, & farað mid me."
[106200 (48.6)],    Staþala þu ða oþre on heora hamon.
[106300 (48.7)],"    Me wæs Rachel dead be wege þa ic for of Mesopotamie on Chanaan lande: hit wæs lenctentid, & ic for to Eufrata & bebirigde hy wið þone weg þe is on Eufrata: seo ys on oþre naman genemned Bethleem."
[106400 (48.8)],"    Ða he hys suna geseah, þa cwæð he: Hwæt sind þas?"
[106500 (48.9)],"    He andwyrde, & cwæð: Mine suna, ðe me God sealde on þysre stowe; ða cwæþ he: Læde hi to me, & ic hi bletsige."
[106600 (48.10)],"    Israeles eagon þistrodon for þære miclan ilde, þæt he ne mihte beorhte geseon; ða fette hi man to hym, & he cyste hi."
[106700 (48.11)],    & cwæþ to his suna: Gode þanc þæt ic þe hæbbe & þæt ic þine suna geseah.
[106800 (48.12)],"    & Iosep hi nam of þæs fæder bearme, & he abeah to þære eorþan & geeaðmedde hine."
[106900 (48.13)],"    & sette Efraim on his swyþran hand, þæt wæs on Israheles wynstran hand, & Mannases on his winstran hand, þæt wæs on Israheles swiþran healfe, & dide begen to him."
[107000 (48.14)],"    He hefde þa his swyþran hand ofer Efraimes heafod, þæs gyngran broðor, & hys winstran ofer Mannases heafod, þe yldra wæs."
[107100 (48.15)],"    & he bletsode Iosep hys sunu, & cwæþ: Drihten, þu þe mine fæderas on þinre sihðe eodon, Abraham & Isaac; God, ðu þe me feddest fram cyldhade oþ ðysne dæg: Se encgel þe me nerede of eallum yfelum bletsige þas cnapan, & si min nama genemned ofer hi, & minra fædera Abrahames & Isaaces, & weaxen hi manifealdlice on eorþan."
[107200 (48.17)],"    Ða Iosep geseah þæt his fæder sette his swiþran hand ofer Efraimes heafod, he wearþ swiðe sarig, & nam þæs fæder hand & ðohte hi to ahebbenne of Efraimes heafde & gesettan ofer Mannases heafod."
[107300 (48.18)],"    & cwæþ to his fæder: Ne gebireþ hit swa, fæder, for þam þe he is frumcenned: sete þine swiþran hand ofer his heafod."
[107400 (48.19)],"    Ða onscunode he þæt, & cwæþ: Ic wat, sunu, ic wat; þes biþ gemænigfild on folce & his gingra broþor bið his ealdor & his cyn wyxt on þeoda."
[107500 (48.20)],"    & he bletsode hi, & cwæþ: On þe biþ gebletsod Ysrahela God, & be eow man cwyþ ðus: Si God mid þe swa he wæs myd Efraime & Mannases."
[107600 (48.21)],    & cwæþ to Iosepe hys suna: Nu ic swelte & God biþ mid eow & eow eft gelæt to eowra fædera lande.
[107700 (48.22)],"    Ic sille þe anne dæl toforan þinum broþrum, þone ic nam of Amoreus handum mid gefeohte."
[107800 (49.1)],"    SOþLICE Iacob clypode his suna, & cwæþ to him: Beoþ ætgædere þæt ic eow cyþe þa þing þe eow towearde sind, & hu eower ælcon gebireþ ær his ende."
[107900 (49.4)],"    He him sæde þa swa hit on þære Ledenbec awriten is, ræde þær se þe wille."
[108000 (49.28)],"    Ða he hit him eal asæd hæfde, ða bletsode he ælcne on sundron."
[108100 (49.29)],"    & cwæþ to him: Bebyriaþ me mid minum fæderum on þam twifealdan scræfe þe is on Ephrones lande, þæs Etheiscan."
[108200 (49.30)],    Þæt Abraham bohte æt Ephrone þam Etheiscean him to byrgenne.
[108300 (49.31)],    Ðær hine man birigde & Sarran his wif; ðær wæs Isaac bebiriged mid Rebeccan; & þær lið Lia bebyriged.
[108400 (49.32)],"    & þa he þus gesprecen hæfde, he feold his fet uppan his bed & geendode, & wæs to his folce gelæd."
[108500 (50.1)],"    ÐA Iosep þæt geseah, þa feol he uppan hine & weop."
[108600 (50.2)],"    & bead his þeowan læcean, þæt hi mid wyrtgemangum hine behwurfon: hi didon swa."
[108700 (50.3)],"    Feowertig daga hit wæs þeaw þæt man sceolde wepan ælcne deadne mannan, & eal þæt folc hine weop hundseofontig daga."
[108800 (50.4)],"    Ða þæs wopes dagas agane wæron, Iosep cwæþ to Pharaones hirede: Secgaþ Faraone."
[108900 (50.5)],    Þæt min fæder me bæd þæt ic hine bebyrigde on þære byrgene þe he silf dealf on Chanaan lande: biddað hine þæt he me sille leafe.
[109000 (50.6)],    & Pharao cwæþ: Far & bebirge þinne fæder swa he þe bæd.
[109100 (50.7)],"    He for þa, & Pharaones ildstan hiredmen foron mid him, & ealle þa betstborenan on Egypta lande mid him foron."
[109200 (50.8)],"    & eac his gebroþru mid & eal heora hiwræden, buton geongum litlingum & hyrdum ða hi forleton on Gessen lande."
[109300 (50.9)],"    He hæfde on his geferræddene cratu & ridende men, & þær wæs micel folc."
[109400 (50.10)],"    Ða foron hi oþ hi comon to þære þirsceflore þe is begeondan Iordanen; þar hi wæron seofon dagas fulle, & þær mærlice þæt lic behwurfon mid miclum wope."
[109500 (50.11)],"    Ða þæt gesawon þa Chananeiscean, þa cwædon hi: þis is micel wop þissa Egiptiscra manna; & for þam hi nemdon þa stowe Egypta Wopstow."
[109600 (50.12)],    Witodlice Iacobes suna didon eal swa he him bebead.
[109700 (50.13)],    & feredon hine to Chanaan lande & hine þær bebyrigdon on þam twifealdan scræfe þe Abraham bohte mid lande mid ealle to licreste æt Ephrone ðam Etheiscan ongean Mambre.
[109800 (50.14)],"    & Iosep gewende to Egypta lande mid his gebroþrum & eallum his geferum, siþþan his fæder bebyriged wæs."
[109900 (50.15)],"    Æfter þisum his gebroþru him ondredon & spæcon hym betweonan: Wenan we magon þæt he geþence þone teonan þe we him ær didon, & þæt he us mid yfele leanige."
[110000 (50.16)],"    & hi cwædon to him: Vre fæder bead us, ær þam þe he forðferde, þæt we sædon þe þas word: Ic bidde þe, sunu min, þæt ðu forgife þone gilt & þa unrihtwisnesse þe hi wiþ ðe worhton; We biddaþ þe eac þæt þu hit us þæs Godes þances, þines fæder, forgife; ða Iosep þæt gehirde, þa weop he."
[110100 (50.18)],"    & his gebroþru bugon to him, & cwædon: We sindon þine þeowas."
[110200 (50.19)],"    Ða andswarode he him & cwæþ: Ne ondræde ge eow: cweþe ge, magon we Godes willan onscunian?"
[110300 (50.20)],"    Ge þohton yfele be me & God gewende þæt yfel to gode, þæt he me up ahofe, swa ge nu geseoþ & he gehælde manega folc."
[110400 (50.21)],    Ne ondrædaþ eow; ic eow fede & eowwer litlingas; & he frefrode hi & spræc glædlice.
[110500 (50.22)],"    & wunode on Egypta lande mid ealre his fæder hiwrædene, & he leofode anhund wintra & tyn gear; & he geseah Efraimes suna oþ þa ðriddan cneorissae."
[110600 (50.22)],"    Macharies suna, Manases suna, wæron acennede on Iosepes anwealde."
[110700 (50.23)],"    Ða þis wæs ðus gedon, he cwæþ to his gebroþrum: æfter minum deaðe God cymþ to eow & deþ ðæt ge faraþ of þison lande to þam lande þe ic swor Abrahame & Isaace & Iacobe."
[110800 (50.24)],    & he cwæþ: Lædaþ mine ban of þisum lande.
[110900 (50.25)],"    Iosep forþferde þa he wæs anhund wintra & tinwintre, & hine man bebyrigde mid wyrtgemange: he wæs gelæd of his stowe of Egypta lande."
