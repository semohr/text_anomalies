id,text
[000100 (0.1)],"    Her ongynð seo boc ðe is genemned on EbreiscHelle Adabarim, and on GreciscDeuteronomium, & on LedenSecunda Lex, & on Englisc Seo æftre æ."
[000200 (1.1)],"    ÐIS synd ða word ðe Moyses spræc to eallum Israhela folce begeondan Iordane on ðam feldwestene wið ða Readan Sæ, betwux Pharan & Thophel & Laban & Aseroh, ðær micel gold is, endleofan daga færeld on Choreb, ðurh Seir dune weg oð Cadesbarne."
[000300 (1.3)],"    On ðam <feowerteoþan> geare on ðam endlyftan monðe on ðam forman dæge ðæs monðes, he spræc to him ealle ða ðingc ðe Drihten him bebead, syððan he sloh Seon, Amorrea cyningc, se wunode on Esebon, & Og, cyningc on Basan, se wunode on Aseroth & on Edrai begeondan Iordane on Moab lande; Moyses geswutelode ða æ, & cwæð: Drihten ure God sprecð to us on Oreb, & cweð: Genoh lange ge wunedon on ðisse dune."
[000400 (1.7)],"    Cyrrað & farað to Amorrea dune & to oðrum feldlandum & dunlandum & to unhehrum landum on suðhealfe wið ða sæ Chanaan landes & Libani, oð ðæt micele flod Eufraten."
[000500 (1.8)],"    Be ðam lande Drihten cwæð: Nu ic hit sealde eow, farað inn & habbað þæt, ðæt Drihten fore swor eowrum fæderum, Abrahame & Isaace & Iacobe, ðæt he hit sealde him & hira ofsprincge æfter him."
[000600 (1.9)],"    & ic cwæð to eow on ðære tide: Ne mæg ic ana eow acuman, for ðan ðe Drihten eow gemænifylde, & eower is to dæg swa fela swa steorrena."
[000700 (1.11)],"    Drihten, eower fædera God, geice fela ðusenda to þison getele, & bletsige eow swa he eow behet: Næ mæg ic ana eower gemang acuman & eower swarnyssa & eowre saca."
[000800 (1.13)],    & ic cwæð to eow: Ceosað eow wise men of eowrum cynne & gleawe & ða ðe heora drohtnung si afandod; & ic gesette hig eow to ealdrum.
[000900 (1.14)],"    Ða andswarodon ge me, & cwædon: Wel ðu sprecst."
[001000 (1.15)],"    & ic nam wise men & welborene, & sette hi to ealdrum & to hundredmannum & to fiftigesmannum & to teoþingmannum, þe eow lærdon ælc ðingc."
[001100 (1.16)],"    & ic bebead him, & cwæð: Demað ælcon men riht, sy hit burga mann, sy hit utacymene."
[001200 (1.17)],"    Demað ðam rican swa ðam heanan, & ðam lytlan swa ðam miclan, for ðam ðe hit is Godes dom; Gyf eow ænig ðingc ðince earfoðlic, secgað hit me & ic hit bete."
[001300 (1.20)],"    Ic cwæð to eow: Farað to ðam lande þe God behet eowrum fæderum, & habbað hit: ne ondræde ge eow, ne nan ðingc ne forhtiað."
[001400 (1.22)],"    & ge andswaredon me, & cwædon: Vton sendan sceaweras, ðæt sceawion ðæt land & cyðan us on hwylcne weg we faran sceolon & to hwylcum burgum."
[001500 (1.23)],    & ic sende twelf men of eow.
[001600 (1.24)],"    & hi foron & ðæt land sceawodon & us ðæs landes wæstmas brohton, & cwædon: God is ðæt land ðe God us syllan wile."
[001700 (1.26)],"    Ða noldon ge faran for eowre geleaflyste, & ne gelyfdon Drihtnes spræce."
[001800 (1.27)],"    & ge murcnodon, & cwædon: Drihten us hatað, & for ðam he alædde us ut of Egypta lande, to ðam ðæt he us sealde on Amoreiscra hand to ofsleanne."
[001900 (1.28)],    Hwyder fare we?
[002000 (1.28)],"    Ða bodan us færdon, & cwædon: ðær is micel folc & maran men ðonne we, & micla burga & oð heofun fæste; ðær we gesawon Enachis suna."
[002100 (1.29)],    And ic cwæð to eow: Ne forhtiað & ne ondrædað hi.
[002200 (1.30)],"    Drihten eower God, ðe eower lateow is, he fyht for eow, swa he dyde on Egypta lande beforan eallum folce."
[002300 (1.31)],"    & ge sylfe on westene gesawon: Drihten, <eower> God, eow bær on eallum ðam wegum ðe ge foron, swa man byrð lytle cyld, oð ðæt ge comon to ðisse stowe."
[002400 (1.32)],"    & ge furðon ne gelyfdon Drihtne, eowrum Gode."
[002500 (1.33)],    Se eode beforan eow on wege & mearcode ða stowa ðe ge eowre geteld on slean sceoldon; on niht he tæhte eow ðurh fyr & on dæg ðurh genip.
[002600 (1.34)],"    & ða Drihten eowre spræca gehyrde, he wæs swyðe yrre, & swor, & cwæð: Ne syhð nan man of ðisse wyrrestan cneoresse ðæt gode land, ðe ic mid aðe behet eowrum fæderum buton Caleb, Iepones sunu; he hit gesyhð & ic hit sylle him & his bearnum, for ðam ðe he fyligde me."
[002700 (1.37)],"    Næs ðæt nan wundor ðæt Drihten wæs ðam folce gram, þonne he wæs me yrre for <eowre> scylde, & cwæð to me: Ne færst ðu ðider; Ac Iosue Nunes sunu, þin þen, he færð ðyder in for ðe; mynga hine & gestranga hine; & he todælð ðæt land Israhela folce."
[002800 (1.39)],"    Eowre lytlingas & ða cild ðe nyton nanes ðinges nan gescead ne godes ne yfeles, hi farað inn, & ic him sylle ðæt land."
[002900 (1.40)],"    Ge cyrrað & farað on ðæt westen ður ða Readan Sæ, & ðoliað ðæs ðe eow God behet for eowre ungehyrsumnysse & eowre geleafleaste."
[003000 (3.23)],"    IC bæd Drihten on ða tid, & ðus cwæð: Drihten God, ðu ðe ongunne ætywan ðinum ðeowe ðine mærðe & ðine strengstan hand, nis soðlice nan oðer Godd ne on heofone ne on eorðan, ðe mæge weorcean ða weorc ðe ðu wyrcst, & beon wiðmeten ðinre strengðe."
[003100 (3.25)],"    Alyfe me to farenne & to geseonne ðæt seloste land begeondan Iordane, & ða gecorenustan dune & Libanum."
[003200 (3.26)],"    & Drihten me wæs yrre for eowre scylde, & cwæð to me: Genoh hyt is nu; ne sprec ðu nateshwon lengc to me ymbe ðis ðingc."
[003300 (3.27)],"    Astih on Fasgan muntes cnæpp, & beseoh to westdæle & to norðdæle & to suðdæle & to eastdæle: ne oferfærst ðu soðlice Iordane."
[003400 (3.28)],"    Beod Iosue & gestranga hine, for ðam ðe he stæpð beforan þison folc & todælð him ðæt land, ðæt he geseon sceall."
[003500 (3.29)],    & we wunedon on ðære dene wið Phogores templ.
[003600 (4.1)],"    LA Israhel; gehyr nu bebodu & domas ðe ic lære, & do ða, ðæt ðu sy langlife & fare inn & hæbbe ðæt land, ðæt Drihten, eower fædera God, eow syllan wile."
[003700 (4.2)],"    Ne ice ge nan ðingc to ðam worde ðe ic eow to sprece, ne ge ne wanion of ðam; Gehealdað Drihtnes bebodu, eowres Godes, ðe ic eow bebeode."
[003800 (4.3)],"    Ge gesawon ealle ða ðingc ðe Drihten dyde ongen Belphegor, hu he forrbrytte ealle his biggengan beforan eow."
[003900 (4.5)],"    Ge witon ðæt ic lærde bebodu & rihtwisnyssa, swa Drihten God me bebead."
[004000 (4.8)],"    Hwylc oðer ðeod is swa mære, ðe hæbbe laga & rihte domas & ealle æ ðe ic to dæg foresette beforan eow?"
[004100 (4.9)],"    Gehealdað eow sylfe & eowre sawle geornlice; ne cuman eow ðas word of gemynde swa lange swa ge libbon; lærað eowre suna & eowre magas, þæt hi healdon ða bebodu ðe ic eow bead."
[004200 (4.15)],    Ne gesawe ge nane anlicnesse on ðam dæge ðe Drihten spræc to eow on Oreb on fyres midlene.
[004300 (4.16)],"    Ne wyrce ge eow ðe ma nane anlicnyssa ne wæpmannes, ne wifmannes, ne nanes nytenes, ne fugeles ne wyrmes, ne fisces."
[004400 (4.19)],"    Ne behealdon ge heofonan, ne sunnan, ne monan, ne steorran, ðe læs ðe ge ðurh gedwyld on hi gelyfon; God hi gesceop eallum mannum to bryce."
[004500 (4.20)],    Soðlice Drihten eow alædde of Egypta lande to ðam ðæt he hæfde eow to agenum folce.
[004600 (4.21)],"    Eft he cwæð: Drihten wæs me yrre for eowrum spræcum, & swor ðæt ic ne oferfore Iordane ne ne come on ðam selustan lande, ðe Drihten eow syllan wile."
[004700 (4.22)],"    Nu swelte ic her on lande: ne fare ic ofer Iordane, ac ge farað & agað ðæt gecorene land."
[004800 (4.23)],"    Warniað eow ðæt ge næfre ne forgyton Drihtnes wedd, eowres Godes, ðe he eow behet."
[004900 (4.25)],"    Gyf ge þonne minum worde ne gelyfað & Drihtnes beboda forhogiað, ic hæbbe to dæg gewitnysse heofon & eorðan ðæt ge forwurðað raðe on ðam lande, ðe Drihten eow to gelet; ne beo ge ðæron nane hwile."
[005000 (4.27)],"    Ac Drihten eow todrifð geond ealle ðeoda, ðæt eower byð feawa on ðam lande to lafe."
[005100 (4.28)],"    & ge ðeowiað fremdum godum, manna handgeweorc, treowene & stænene; ða ne geseoð, ne ne gehyrað, ne hi ne etað, ne hi ne drincað."
[005200 (4.29)],"    & ðonne ge gemunað Drihten, eowerne God, & hine secað, ðonne gemete ge hine, gyf ge hine mid inweardre heortan secað, & mid ealle mihte."
[005300 (4.30)],"    On ðære ytemestan tide ge beoð gecyrrede to Drihtne, eowrum Gode, & ge gehyrað his stemne, for ðam ðe he is mildheort God; ne forlæt he eow, ne he eallunga ne adylgað eow, ne he ne forgyt his wedd, on ðam he swor eowrum fæderum."
[005400 (4.32)],"    Axiað be ealdon dagon ðe wæron ær þonne ge, of ðam dæge ðe Drihten man gesceop ofer eorðan, fram ufeweardum heofone & oð his ende, hwæðer æfre gewurde ðus gerad ðingc, oððe hwæðer ænig man gehyrde Godes stefne & his word, swa swa ge gehyrdon & gesawon."
[005500 (4.39)],    Ongytað eornostlice to dæg on eower heortan ðæt Drihten sylf is God & nis nan oðer ne uppe on heofonum ne nyðer on eorðan.
[005600 (4.40)],"    Gehaldað his beboda & domas ðe ic eow beode, þæt eow sy well & eowrum bearnum æfter eow, & ðæt ge ðurhwunian lange on ðam lande ðe Drihten, eower God, eow syllan wile."
[005700 (4.44)],"    Ðis is seo æ ðe Moyses foresette beforan Israhela folce, & laga & domas, ðus cweðende."
[005800 (5.1)],"    LA Israhel, gehyr nu godcunde domas & leorniað ða & eac wyrceað."
[005900 (5.2)],    Drihten God behet us wedd on Oreb.
[006000 (5.3)],"    Ne sealde he wedd urum fæderum, ac us ðe nu gyt lybbað."
[006100 (5.4)],    Ansyne to ansyne he spræc to us on ðam munte of ðæs fyres midlene.
[006200 (5.5)],"    Ic wæs dælre betwux Gode & eow on ða tide ðæt ic cuðe eow his word, & he cwæð: Ic eom Drihten, eower God, ðe eow ut alædde of Egypta lande of ðeowte."
[006300 (5.7)],    Nafa ðu fremde godas beforan me.
[006400 (5.8)],"    Ne wyrce ðu græftgeweorc, ne nanes cynnes anlicnyssa, ne ða ne wurða; Ic eom Drihten, eower God, ðe wrece fædera unrihtwisnyssa on hyra bearnum, & miltsige ðam ðe me lufiað & mine bebodu healdað."
[006500 (5.11)],"    Ne nemne ge Drihtnes naman on idel, for ðam ðe ne byð he unscyldig, se ðe for idelum ðincge his naman nemð."
[006600 (5.12)],"    Healdað ðone restendæg, ðæt ðu hine halgie, swa Drihten ðe bebead, & ðus cwæð: Wyrc syx dagas & freolsa ðone seofoðan."
[006700 (5.15)],    Gemunað ðæt ge sylfe wæron ðeowe on Egypta lande & ic eow alysde.
[006800 (5.16)],"    Arwurða ðinne fæder & ðine modor, ðæt ðu sy langlife & ðæt ðu sy welig on ðam lande ðe God ðe syllan wile."
[006900 (5.17)],    Ne beo ðu manslaga.
[007000 (5.18)],    Ne unrihthæme ðu.
[007100 (5.19)],    Ne stel ðu.
[007200 (5.20)],    Ne sege ðu lease gewitnessa.
[007300 (5.21)],"    Ne gyrn ðu ðines nextan wifes, ne his huses, ne his landes, ne nan ðæra ðinga þe his beo."
[007400 (5.22)],"    Ðis synd ða word ðe Drihten spræc to eallum Israhela folce on ðam munte on ðæs fyres midlene & ðæs genipes, micelre stefne, & wrat ða on twam stænenum tabulum & sealde me."
[007500 (5.23)],"    Æfter ðam ðe ge gehyrdon his word & gesawon ðone munt byrnan, ða cwædon to me ða ealdras & ða betstborenan men: Nu we gesawon Godes mægenðrym & his micelnyssæ; we gehyrdon his stefne on <fyres> midlene, & we ongeaton to dæg ðæt Godd spræc wið men, & se leofað."
[007600 (5.25)],"    Hwi swelte we & forwurðað on ðisum mæstan fyre; Witodlice gyf we lengc gehyrað Drihtnes stefne, ures Godes, we forwurðað."
[007700 (5.26)],    Hu mæg ænig man lyfiende Godes stefne gehyran & eac libban?
[007800 (5.27)],"    Ga ðu & gehyr ða ðingc ðe Drihten, ure God, þe secge & sege us; & we gehyrað ðe & doð ða."
[007900 (5.28)],"    Ða Drihten ðæt gehyrde, ða cwæð he to me: Ic gehyrde ðises folces word, ðe hi spæcon well."
[008000 (5.29)],"    Hwanon cymð him swylc geðanc, ðæt hi ondredon me & healdon mine bebodu, ðæt him sy wel on ecnysse & heora bearnum?"
[008100 (5.30)],    Sege him ðæt hi faron to heora geteldum.
[008200 (5.31)],"    Stand ðu her mid me, & ic secge ðe ealle bebodu & godcunde æ & domas; lære hi, ðæt hi don ða on þam lande ðe ic him to æhte sylle."
[008300 (5.32)],"    Healdað ða ðingc ðe Drihten, eowwer God, eow bebead; ne ahylde ge naðer ne on ða wynstran healfe ne on ða swyðran."
[008400 (5.33)],"    Ac gað rihte on ðone weg ðe Drihten eow bebead, ðæt ge libbon & eow sy well & eowre dagas syn gelencgede on ðam lande, ðe ge agon sceolon."
[008500 (6.4)],"    GEHYRE, Israhel; Dryhten, ure God, is an God."
[008600 (6.5)],    Lufa ðinne Drihten mid ealre ðinre heortan & mid eallum mode & mid eallum mægne.
[008700 (6.6)],"    & healdað ða word ðe ic ðe bebeode & lære ða ðinum bearnum, ðonne ðu sitte on ðinum huse, & writ ða on ðinum þærscwolde & on ðines huses durum."
[008800 (6.10)],"    & ðonne Drihten, eower Godd, eow in gelæt on ðæt land, ðe he fore swor eowrum fæderum, Abrahame & Isaace & Iacobe, & he eow sylð miccle burga & ða selustan gebytlu & fulle hus ælces welan ða ðe ge ne worhton, & wæterpyttas ðe ge ne dulfon, wingeardas & elebeamas ðe ge ne plantodon, & ge etað & beoð gefyllede."
[008900 (6.13)],"    Warniað geornlice ðæt ge ne forgyton Drihten, ðe eow ut alædde of Egypta lande of ðeowetes huse; Geeaðmede Drihten, ðinne God, & ðeowa him anum & swera on his naman."
[009000 (6.14)],"    Ne far ðu æfter fremdum godum, ði læs ðe God yrsie ongean ðe."
[009100 (6.16)],"    Ne fanda ðu ðines Godes, swa ðu dydest on ðære costnungstowe."
[009200 (7.11)],"    GEHEALDAÐ eornostlice ða bebodu & ða godcundan æ & domas, ðe eow to dæg bebeode ðæt ge don."
[009300 (7.12)],"    Gyf ðu hi gehyltst, Drihten ðin God gehealt ðæt wedd & ða mildheortnysse ðe he swor eowrum fæderum."
[009400 (7.13)],    & he lufað & gemænifylt and he bletsað eow & eowre wæstmas on ðam lande ðe he fore swor eowrum fæderum.
[009500 (7.14)],"    Ge beoð gebletsod toforan eallum oðrum mannum; ne bið mid eow nan ðingc unberendes, ne on mannum ne on nytenum."
[009600 (7.15)],    Drihten adrifð fram eow ælc yfel & wyrpð ongean eowre fynd.
[009700 (8.19)],"    GYF ge ðonne forgymeleasiað Drihtnes bebod, eowres Godes, & fyliað fremdum godum, ic secge eow to soðan ðæt ge forwurðað mid ealle, gyf ge beoð ungehyrsume Drihtnes beboda."
[009800 (9.4)],"    NE wene ge na ðæt Drihten, eower God, fordyde eowre fynd & sealde eow ðæt seluste land for eowre rihtwisnyssae, ac he hi fordyde for heora arleasnysse."
[009900 (9.5)],"    & ðæt ðæt word wære gefylled, ðe he mid aðe behet eowrum fæderum, Abrahame & Isaace & Iacobe."
[010000 (9.6)],"    Wite ge to soðum ðingum ðæt God ne sealde eow for eowre godnysse ðæt seluste land to æhte, for ðam ðe ge synd ealra folca ungeleaffulluste & heardheorteste."
[010100 (9.7)],"    Gemunat & ne forgytað, hu swyðe ge gremedon Drihten on ðam westene; Of ðam dæge ðe he eow ut alædde of Egypta lande oð ðisne andweardan dæg, æfre ge fliton & wunnon ongean Drihten."
[010200 (9.8)],    On Oreb ge hine gremedon & he wæs yrre & wolde eow fordon.
[010300 (9.9)],"    Ða astah ic on ðone munt & bær ða stænenan bredu, on ðam wæs ðæt wedd ðe Drihten wið eow gecwæð, & ic ðurhwunode on ðam munte feowertig daga & feowertig nihta, swa ðæt ic ne æt ne ne dranc."
[010400 (9.10)],    & Drihten me sealde twa stænene tabulan mid Godes fingre awritene.
[010500 (9.11)],"    & ða feowertig daga & efenfela nihta agane wæron, Drihten me sealde ða bredu."
[010600 (9.12)],"    And cwæð to me: Aris & gang nyðer, for ðam ðe ðin folc, ðe ðu ut alæddest of Egypta lande, forleton raðe mine bebodu & ðone weg ðe ðu him geswutelodest, & hi guton him hæðenne god."
[010700 (9.13)],"    & Drihten cwæð eft to me: Ic geseo ðæt ðis folc is heardheort & ungeleaffull; Læt me, ðæt ic hi fordo & adylgie heora naman under heofone, & ic gesette ðe ofer ða ðeode ðe is mare ðonne ðeos & strengre."
[010800 (9.15)],"    Ða ic nyðer eode of ðam byrnendan munte & hæfde ða twa bredu on twam handum, & ic geseah ðæt ge syngodon beforan Gode, & worhton eow gegoten cealf, & wurðodon hit for God, & forleton raðe ðone weg ðe Drihten eow æteowde."
[010900 (9.17)],    Ic wearp ða bredu of minum handum & tobræc hi beforan eow.
[011000 (9.18)],"    & ic feoll beforan Drihtne, swa ic ær dyde; feoworti daga & feoworti nihta ne æt ic ne ne dranc, for eallum eowrum synnum ðe ge dydon ongean God & hine gremedon."
[011100 (9.19)],"    Ic ondred soðlice his graman & his yrre, for ðam ðe he wæs astyrod ongean eow & wolde eow fordon; & Drihten me gehyrde & tiðode me."
[011200 (9.20)],"    He wæs yrre wið Aaron & wolde hine fordon, & ic gebæd for hine."
[011300 (9.21)],"    Eowerne gylt ðe ge worhton, ðæt wæs þæt cealf, ic nam & forbærnde & brytte to duste, & wearp on ða burnan ðe of ðam munte scyt."
[011400 (9.22)],    On bryne & on costnunge & on gewilnunge byrgenum ge gremedon Drihten.
[011500 (9.23)],"    Ða he sende eow of Cadesbarne, & ðus cwæð: Farað & habbað ðæt land ðe ic eow sealde: & ge forhogodon Drihtnes gebod, & ge noldon him gelyfan, ac wæron æfre wiðerwearde on ðam dæge ðe ic eow cuðe."
[011600 (9.25)],"    Ic læg beforan Drihtne feowortig daga & feowortig nihta, on ðam ic hine bæd eaðmodlice ðæt he eow ne fordyde, swa he cwæð ðæt he don wolde."
[011700 (9.26)],"    & ic cwæð: Drihten God, ne forspil ðu ðin folc & ðine yrfeweardnisse, ðe ðu alysdest, ða ðu hi ut alæddest of Egypta lande."
[011800 (9.27)],"    Gemun ðinra ðeowa, Abrahames & Isaaces & Iacobes; ne beheald ðu þises folces heardheortnysse & arleasnysse, ðæt ðæs landes menn, ðe ðu hi of alæddost, ne secgon: Drihten hi ne mihte gelædan on ðæt land ðe he him behet, ac he hi hatode & for ðam he hi lædde ut, ðæt he hi ofsloge on ðam westene."
[011900 (10.1)],"    ON ðære tide Drihten cwæð to me: Wyrce ðe twa stænene tabulan, swylce ða ærran wæron, & astih to me on ðone munt, & wyrc treowene earce."
[012000 (10.2)],    & ic write on ðam bredum ða word ðe wæron on ðam ðe ðu ær bræce: & lege ða on ða earce.
[012100 (10.3)],"    Ic worhte earce of sethimtreowum & stænene tabulan, swylce ða ærran wæron, & ic astah on ðone munt & hæfde hi on minum handum."
[012200 (10.4)],"    & he wrat on ðam bredum ða tyn word ðe on ðam oðrum awritene wæron, & sealde hi me."
[012300 (10.5)],"    & ic eode nyðer of ðam munte & lede ða bredu on þa earce, ðe ic worhte, ðær hi synd of ðisne dæg, swa Drihten me bead."
[012400 (10.8)],"    On ða tide he bead ðæt Leuies mægð bære ða earce, & stode beforan him on ðenunge, & bletsode Godes naman oð ðysne andweardan dæg."
[012500 (10.10)],"    Ic stod on ðam munte, swa ic ær dyde, feowertig daga & feowortig nihta, & Drihten me gehyrde & nolde eow fordon."
[012600 (10.11)],    & he cwæð to me: Ga beforan ðison folce to ðam lande ðe ic behet heora fæderum to syllenne.
[012700 (10.12)],"    La Israhel, ne bit God ðe nanes ðinges, buton ðæt ðu ondræde Drihten ðinne Godd & lufie hine & ðeowige him mid eallum mægne & mid eallum mode."
[012800 (10.13)],"    & gehealde Drihtnes bebodu & his æ, ðe ic ðe to dæg bebeode."
[012900 (10.14)],"    Heofon & <heofona> <heofon> & eorðe & ealle ða ðingc ðe synd on <him> synd Drihtnes, eowres Godes."
[013000 (10.17)],"    Drihten sylf is goda God, mære God & mihtig egesful; ne wandað he for ricum ne for heanum."
[013100 (10.18)],    He demð steopcildum & wudewum; he lufað fordrifene & sylð him andlyfene & scrud.
[013200 (10.19)],"    Lufiað fordrifene, for ðam ðe ge sylfe wæron fordrifene & utancymene of Egypta lande."
[013300 (10.22)],"    Hundseofontigra sum eowre fæderas wæron on Egypta lande, & Drihten, eower God, eow gemænigfylde swa heofonas tungla."
[013400 (11.1)],"    LUFIAÐ Drihten eowerne God, & wyrceað his bebodu & his æ & his domas on ælcne timan."
[013500 (11.2)],"    Oncnawað to dæg ða þingc ðe eowre bearn nyton, ða ðe ne gehyrdon Drihtnes lare, eowres Godes, & his mærða & his strengða, & ða tacnea, ðe he worhte on Pharaone cinincge onmiddan Egypta lande, & on eallum Egypta here & on horsum & on cratum, hu ðære Readan <Sæ> wæteru hi adrencton, ða hi eow drifon, & Drihten hi adylgode oð ðisne andweardan dæg."
[013600 (11.5)],"    & gemunað hwæt he eow dyde on ðam westene, oð ge comon to ðisse stowe, & hu seo eorðe forswealh Dathan & Abiron mid husum, & geteldum, & mid eallum hyra spedum þe hi hæfdon, onmiddan Israhela folce."
[013700 (11.7)],"    Ge gesawen ealle ða mæran Drihtnes weorc, þe he worhte, & gehyrdon his word ðus cweðende; Nu to dæg ic sette beforan eow bletsunga & wyrignysse: bletsunge, gyf ge hyrsumiað Drihtnes bebodum, eowres Godes, ðe ic eow to dæg bebeode, wyrignyssa, gyf ge ne hyrað Drihtnes bebodum, ðe he eow bebead, & gað æfter fremdum godum ðe ge ne cunnon."
[013800 (11.25)],"    Ðonne Drihten eow gelæt on ðæt land ðe ge to farað on to eardigenne, þonne set he bletsunga uppan Garizim dune & awyrignysse uppan Hebald dune, ða synd begeondan Iordane be ðam wege ðe lið to sunnan setlgange on Chananeus lande, se eardað on feldlandum wið Galgalam & wið ða langan dene."
[013900 (12.32)],"    WYRCEAð ealle ða ðingc ðe Drihten eow bebead, & ne ice ge nan ðingc ðærto, ne ne waniað."
[014000 (13.1)],"    GYF ænig witega arise betwynan eow, & secge ðæt hine mæte swefen, & secge tacnu & forebeacnu, & hit agæð eall swa he sprycð, & he cwyð to eow: Vton gan & fylian fremdum godum ðe ge ne cunnon & uton ðeowian him."
[014100 (13.3)],"    Ne hlyste ðu his worda , for ðan ðe Drihten fandað eower, hwæðer ge hine lufian mid eallum mode."
[014200 (13.4)],"    Fyliað Drihtne, eowrum Gode, & ondrædað hine & healdað his bebodu & gehyrað hine & ðeowiað him."
[014300 (13.5)],"    Slea man ðone leasan witegan, for ðam ðe he awende eow fram Drihtne, eowrum Gode, ðe eow ut alædde of Egypta lande, & for ðam ðe he dyde ðæt ge dweledon of ðam wege ðe Drihten eow bebead, ðæt ge adrifon yfel fram eow."
[014400 (13.6)],"    Gyf ðin broðor ðe lære dearninga, oððe ðin suna, oððe ðin dohtor, oððe ðin wif, oððe ðin freond, & ðus cweðe: Vton gan & ðeowian fremdum godum."
[014500 (13.8)],"    Ne hyre ðu him, ne ðu him ne ara, ðæt ðu him gemiltsige & hine bedyhlige, ac ofsleah hine ðærrihte."
[014600 (13.10)],"    & oftorfa ðu & eall ðæt folc hine mid stanum for ðam ðe he wolde ateon ðe fram Drihtne, þinum Gode, ðe ðe ut alædde of Egypta lande of ðeowettes huse, ðæt eal Israhela folc ondræde, ðonne hi ðæt gehyrað, & nateshwon nan ðingc ne don eft swylces."
[014700 (14.1)],"    BEOÐ Drihtnes bearn, eowres Godes: ne efesiað eow, ne eowre hær ne scerað, for ðam ðe Drihten eow geceas him to syndrigum folce ofer ealle oðre folc."
[014800 (14.22)],"    Syle ðone teoðan dæl ealra ðinra wæstma ælce geare Drihtne, ðinum Gode, on ðære stowe þe he gecyst ðæt man his naman on nemne, & leorna ðæt ðu ondræde Drihten on ælce tid."
[014900 (14.24)],"    Gyf se weg swa lang beo, ðæt þu ðine þingc ðyder bringan ne mæge, ðonne syle ðu hi wið wurðe & bring ðæt wurð to ðære stowe; & bige ðær mid ðam ylcan feo swa hwæt swa ðe licie, hryðera & sceap & win & beor & eal ðæt ðe licie, & et ðær beforan Drihtne; ðu & ðin hiwræden, & se sacerd ðe binnan þinre byrig beo."
[015000 (15.1)],"    & GYF ðinra freonda ænig beo binnan ðinre byrig on ðam lande ðe Drihten, ðin God, ðe syllan wile, & him gelimpe ðæt he ðearfa beo, ne beo ðu swa heardheort ðæt ðu him ðines godes wyrne."
[015100 (15.8)],"    Ac syle him to læne swa hwæt swa he beðurfe & he ðe bidde, þæ læs he wrege ðe to Drihtne & hit wurðe ðe to hearme."
[015200 (15.10)],"    Ne wanda ðu ðæt ðu ðinum frynd ne helpe ðær he beðurfe, & Drihten, eower Godd, eow bletsie on æclne timan."
[015300 (15.11)],"    Ne beo ge butan ðearfan on ðam lande ðær ðu on wunie, for ðam ðe ic bebead ðæt ðu dohtest ðinum breðer & wædlan & ðearfan."
[015400 (15.12)],"    Gyf ðu gebicge ænne mann, ðeowige he ðe six gear, & freo hine on ðam <seofoðan>."
[015500 (15.13)],"    & þonne þu hine freoge, ne læt ðu hine gan idelhende fram ðe."
[015600 (15.14)],"    Ac syle him formete on hlafe & on sufle & on wine, ðæt Drihten, ðin God, ðe bletsie."
[015700 (15.15)],    Gemun ðæt ðu wære ðeow on Egypta lande & Drihten ðe alysde.
[015800 (15.16)],"    Gyf se ðeowa þonne cweðe ðæt he nelle fram ðe faran, for ðam ðe he lufað ðe & þine hiwrædene, nim ðonne anne æll & þurhsting his eare æt ðines huses ðura & beo he ðe syððan ðeow on ecnysse."
[015900 (16.18)],"    SETE deman & lareowas, ðæt hi demon rihtne dom, & ne wendon ne hider ne ðyder; Ne wanda ðu for rican ne for heanum ne for nanum sceatte, for ðam medsceattas ablendað wisra manna geðancas & awendaþ rihtwisnessa word."
[016000 (16.20)],"    Fylige rihtlice ðam rihte, ðæt ðu libbe lange on ðam lande ðe Drihten, ðin God, ðe sylð."
[016100 (17.2)],"    GYF ænig mann ðeowige fremdum godum, & geeaðmede hine to sunnan & to monan, & hit man to soðan ongyte, oftorfie hine mann mid stanum."
[016200 (17.15)],    Ne ceos ðu ðe cyningc of nanre oðre ðeode mannum buton of ðinum agenum cynne.
[016300 (18.10)],"    & WARNA ðe ðæt ðu ne gyme drycræfta ne swefna ne hwatena, ne idelra galdra, ne ne axa nane wiccean rædes, ne sece ðu riht æt deadum."
[016400 (18.12)],    Soðlice Drihten onscunað ealle ðas ðingc & for ðylcon gylte he eow fordeð.
[016500 (18.17)],"    Drihten cwæð: Gyf ge nellað ða word gehyran, ðe eow bebodene synd on minum naman, ic hit wrece on eow."
[016600 (19.16)],"    GYF ænig man oðerne wrege & him hwylcne gylt onsecge; smeage man geornlice hwæðer hit soð sy, & gyf hit ðonne leas bið, beo se leasa gewita ðæs ylcan wyrðe, ðe he wolde ðæt se oðer wære."
[016700 (20.10)],"    GYF ðu wille ænige buruh oferwinnan, beod him ærest sibbe."
[016800 (20.11)],"    Gyf hi ðonne on hand gað & ða gatu ondoð, þonne beon hi ealle gesunde & ðeowion ðe & beon ðine gafolgyldan."
[016900 (20.12)],"    Gyf hi ðonne ðæt nellað & willað ongen ðe feohtan, ofsleah ælcne wæpnedman, butan wifum & cildum."
[017000 (21.18)],"    GYF ænig man hæbbe modigne sunu & rancne, ðe nelle hyran his fæder & his meder, ðonne nimon hi hine & lædon to ðære burge deman, & cweðon to him: ðis is uncer ungehyrsuma sunu; he forhogað ðæt he hyre uncer lare; he begæð unætas & oferdrynceas & galscype."
[017100 (21.21)],    Oftorfie eall seo burhwaru hine mid stanum to deaðe.
[017200 (21.22)],"    Ðonne man bið deaðes scyldig & hine man on gealgan ahehð, byrge hine man ðæs ylcan dæges, ði læs ðe ðæt land sy besmiten ðurh hine."
[017300 (22.5)],"    NE scryde nan wif hi mid wæpmannes reafe, ne wæpman mid wifmannes reafe."
[017400 (22.22)],"    Gyf ænig man hæme mid oðres wife, swelton hi buta."
[017500 (22.28)],"    Gyf ænig man ofernime unbeweddod mæden & hit wurð cuð, sylle hire fæder fiftig yntsena seolfres & hæbbe hi æfre syððan to wife swa lange swa he libbe."
[017600 (23.19)],"    NE læne ðinum breðer nan ðingc to hyre, ac fremdum men."
[017700 (23.21)],"    Ðonne ðu behat behætst Drihtne, ðinum Gode, ne wanda ðu ðæt ðu hit ne gelæste, for ðam ðe he hit wile habban, & gyf ðu dead bist, ðu byst scyldig."
[017800 (23.22)],"    & gyf ðu nan ðingc ne behætst, ðu byst clæne."
[017900 (23.24)],"    Gyf ðu gange binnan ðines freondes wingeard, et ðæra bergena, swa fela swa ðu wille, & ne ber ðu na ma ut mid ðe."
[018000 (23.25)],"    & gyf ðu gange ofer his æcer, brec ða ear & gnid, & ne rip ðu na mid sicele."
[018100 (24.5)],"    Ðonne man niwan wif nimð, ne fare he ut to gefeohte, ne him nan man utfæreld ne beode, ac beo him æt ham butan gylte on his huse, ðæt he geblissige an gear mid his wife."
[018200 (24.7)],"    Gyf ænig man sylle his broðor wiþ wurðe, si he ofslagen."
[018300 (24.12)],"    Nafa ðu nanes ðearfan wedd mid ðe nihtlangne fyrst, ac agyf hit him sona ær sunnan setlgange, ðæt he bletsie ðe, þonne he gerest on his reafe, & ðæt ðu hæbbe rihtwisnysse."
[018400 (24.16)],"    Ne slea man fæderas for suna gylton, ne suna for fædera gylton, ac swelte anra gehwylc for his agenum gylte."
[018500 (25.5)],"    GYF twegen gebroðra eardiað ætsamne, & hyra oðer bið dead butan bearnum, ne nime ðæs forðfarenan laf nanne oþerne man buton his broðor, ðæt he awecce his broðor sæd; & nemne man ðone frumcennedan sunu be ðæs deadan naman, þæt his nama ne beo adylegod of Israhela folce."
[018600 (25.7)],"    Gyf he ðonne nelle niman his broðorlafe, þe him seo æ bebyt to hæbbenne, fare ðæt wif to ðam portgate & cyðe hit ðam yldestan mannum."
[018700 (25.8)],    Clypie hine man ðyder & axie hine be ðam ðingum; gyf he ðonne cwyð: Nelle ic hi habban to wife; & ga ðæt wif to him & nime his gescy of his fotum beforan ðam ealdrum & spæte on his nebb; & nemne hine ælc man on Israhela folce unsceoda.
[018800 (25.13)],"    Hæbbe ælc man rihtne anmittan, & rihte wæga, & rihte gemetu on ælcum þincge, ðæt hi naðer ne syn ne læssan ne maran ðonne hit riht sy, For ðan ðe Drihten ascunað ælce unrihtwisnyssae."
[018900 (27.9)],"    MOYSES & ða sacerdas of Leuies cynne cwædon to eallum Israhela folce: La Israhel, ongyt ðæt ðu eart Drihtnes folc, ðines Godes."
[019000 (27.10)],"    Gehyr his word & his beboda & his rihtwisnyssa, ðe ic eow bebeode."
[019100 (27.11)],"    And Moyses cwæð to ðam folce: ðis synd ða ðe sculon standan & bletsian Drihten uppan Gazarim dune, ðonne hi habbað Iordane oferfarene: Simeon & Leui, Iudas & Isachar, Ioseph & Beniamin."
[019200 (27.13)],"    & ðas sceolon standan on Hebal dune to wyrgenne: Ruben & Gad, Aser & Zabulon, Dan & Neptalim."
[019300 (27.14)],"    & ða sacerdas of Leuies cynne cweðað to Israhela folce hludre stefne: Beo se man awyrged ðe wyrce agrafene godas oððe gegotene & on diglum sette; & eal ðæt folc cweðe, Amen."
[019400 (27.16)],"    Beo se man awyrged ðe ne arwurðað his fæder & his modor; & eall folc cwyð, Amen."
[019500 (27.17)],"    Sy se man awyrged ðe forhwyrfe his freondes landgemæru; & eall folc cwyð, Amen."
[019600 (27.19)],"    Beo se man awryged ðe deme unrihte domas steopcildum & wydewum; & cwyðe eal folc, Amen."
[019700 (27.20)],"    Sy se awyrged se ðe hæme mid his fæder wife; & eal folc cweðe, Amen."
[019800 (27.21)],"    Beo se man awyrged ðe hæme wið nyten; & cweðe eall ðæt folc, Amen."
[019900 (27.22)],"    Sy ðe man awyrged se ðe hæme wið his swustor, oððe wið his swegre; & eal folc cwyð, Amen."
[020000 (27.24)],"    Sy ælc morðslaga awyrged; & eal folc cwyð, Amen."
[020100 (27.25)],"    Sy se awyrged ðe unscyldigne mann belæwe wið metsceatte; & eal folc cwyð, Amen."
[020200 (27.26)],"    Beo se awyrged ðe wunað on ðisse æ, & hi mid spæcon & mid wordum gefylð & nele mid weorcum; & eal folc cweð, Amen."
[020300 (28.1)],"    GYF ðu ðonne Drihtne hyrsumast & his beboda healtst, ðe ic ðe bebeode, Drihten ðin God ðe gedeð heahst & mærost ealra ðæra ðeoda ðe on eorðan <wuniað>."
[020400 (28.2)],"    Ealle ðas bletsunga cumað ofer ðe, gyf ðu gehealtst his beboda."
[020500 (28.3)],    Beo ðu gebletsod on byrig; beo ðu gebletsod on lande.
[020600 (28.4)],"    Beo ðines innoðes wæstm gebletsod, & þines landes wæstm, & ðinre nytena wæstm."
[020700 (28.5)],"    Beon ðine bernu gebletsode, & eac ðine lafa."
[020800 (28.6)],    Beo ðu gebletsod ingangende & utgangende.
[020900 (28.7)],    Drihten afylð ðine fynd beforan ðe; on anne weg hi gað ongean ðe & on seofon wegum hi fleoð fram ðe.
[021000 (28.8)],"    Drihten sent bletsunga ofer ðine heddernu & ofer ealle ðine weorc ðe ðu wyrcst, & he bletsað ðe on ðam lande ðe ðu underfehst."
[021100 (28.9)],"    Drihten ðe gecyst to halegum folce, swa swa he swor, gyf ðu gehealtst Drihtnes bebodu, & ealle men geseoð ðæt ðu Drihten lufast; him stent ege of ðe."
[021200 (28.11)],"    Drihten gedeð ðæt ðu hæfst ælces godes genoh, swa swa he swor ðinum fæderum."
[021300 (28.12)],"    He geopenað heofun, his <selestan> goldhord, & sent tidrenas on ðin land; he bletsað ealle ðine weorc, ðe biddað manega ðeoda ðines ðincges to læne, & ðu ne bitst nanne."
[021400 (28.13)],"    Drihten ðe geset symle on foreweard & na on æfteweard, & ðu bist æfre bufan & na benyðan, gyf ðu Drihtnes bebodum hyrsumast, swa ic ðe bebeode."
[021500 (28.15)],"    Moyses cwæð eft to Israhela folce: Gyf ðu nelt gehyran Drihtnes bebod, ðines Godes, ðe ic ðe to dæg bebeode, ealle ðas wyrignyssa cumað ofer ðe & ðe fordoð."
[021600 (28.16)],    Beo ðu awyriged binnan byrig & butan.
[021700 (28.17)],    Sy ðin bearn awyrged & ðine lafa.
[021800 (28.18)],    Sy þines innoðes wæstm awyrged & ðines landes wæstm & þinra nytena.
[021900 (28.19)],    Beo ðu awyrged ingangende & utgangende.
[022000 (28.20)],"    Sende Drihten hungor & yrmðe ofer ðe, oð he ðe fordo, for ðam ðe ðu hine forlete."
[022100 (28.21)],    Sende Drihten cwealm on ðe.
[022200 (28.22)],"    Slea ðe Drihten mid feforadle & mid cyle & mid hætan & mid <swoleðan>, oð ðu forwurðe."
[022300 (28.23)],    Sy ðe heofune swylce ar & eorðe swylce ysen.
[022400 (28.24)],"    Sende Drihten dust ofer ðin land for ren & feallon axan of heofone ofer ðe, ðæt ðu sy forbryt."
[022500 (28.25)],"    Do Drihten ðæt ðu fealle beforan ðinum feondum, & <ðonne> ðu fare on anne weg ongean hi, ðæt ðu fleo on seofon wegas fram him, & ðu sy todrifen geond ealle eorðricu, & ðæt ðin lichama sy eallum fugelum to mete & wilddeorum."
[022600 (28.27)],"    Slea ðe Drihten mid ðam Egyptiscean witon, ðæt ðu hal ne wurðe."
[022700 (28.28)],"    Sende ðe Drihten on ungewit & blindnysse, ðæt ðu grapie on midne dæg, swa se blinda deð on ðystrum, & ðæt ðu ne mæge ðine wegas aredian, & ðolie bysmor on ælcne timan, & næbbe ðone ðe ðe werige."
[022800 (28.30)],    & þu nimst wif & oðer man lið mid hyre; ðu rærst hus & ne eardast ðæron; ðu plantast wingeard & ne brycst his.
[022900 (28.31)],"    Man slicð ðinne oxan beforan ðe, & þu his ne abitst; nime man ðinne assan beforan ðe & hine na ne ongyfe; niman ðine fynd ðin orf & nafa ðu nanne fultum."
[023000 (28.32)],"    Syn ðine suna & ðine dohtra geseald oðrum folce, ðær ðu on locige, & ne sy nan strengð on ðinre handa."
[023100 (28.33)],"    Ete elðeodig folc ðine tilunga & ðe mid bysmore ofsittan ealle ðine dagas, ðæt ðu gange <wafigende> for hyra ege."
[023200 (28.35)],"    Slea ðe Drihten mid ðam wyrstan yfele on cneowum & on spearlirum, ðæt ðu næbbe nan ðincg hales fram ðam fotwolmun of ðone hneccan."
[023300 (28.36)],"    Drihten sent uncuðe ðeode ofer eow, ða ðe ge ne cunnon, & ge ðeowiað fremdum godum, stoccum & stanum."
[023400 (28.37)],    & ge forwurðað ðurh bygspel & bigcwydas.
[023500 (28.38)],"    Ge sawað micel sæd & ripað litel, for ðam gærstapan hit fretað eall."
[023600 (28.39)],"    Ge plantiað wineardas & delfað, & ge ne drincað ðærof, for ðam ðe wurmas hine fretað."
[023700 (28.40)],    Ealle eowre elebeamas forwurðað.
[023800 (28.41)],"    Ge strynað suna & dohtra, & ne brucað heora, for ðam ðe hi man læt to oðrum lande."
[023900 (28.42)],    Ragu & meos fornymð ealle eowres landes wæstmas.
[024000 (28.43)],    Vtancymene eardiað on eowrum lande & beoð wyldran ðonne ge & eow genyðeriað.
[024100 (28.44)],    Hi lænað eow & ge ne lænað him; hi beoð on foreweard & ge on æfteweard.
[024200 (28.45)],"    Ealle ðas wyrignyssa cumað ofer eow & eow fordoð, for ðam ðe ge forhogedon Drihtnes beboda, & ða æ ðe he bebead."
[024300 (28.46)],    & tacnu & forebeacnu wurðað on eow & on eowrum ofspryngce.
[024400 (28.48)],"    & ge ðeowiað eowrum feondum, & Drihten asent hungor on eow & ðurst & næcede & ælce wædle; Drihten sett ysen geoc on eowerne swuran, of ge forwurðað."
[024500 (28.49)],"    & he asent ðeoda ofer eow of feorwegum, ðæra spræca ge ne cunnon."
[024600 (28.53)],"    Ge beoð swa lange inne besetene, oð ge etað eowre agene suna & dohtra, buton ge healdon ðisse æ word, ðe her on ðisse bec awritene synd, & ondrædan Drihtnes wurðfullan naman, eowres Godes."
[024700 (28.59)],    Drihten geeacnoð eowre wito & eowres cynrynes wito; ða wyrstan untrumnyssa & ðone mæstan ece he sent on eow.
[024800 (28.61)],"    & ðær to eacan ealle ða adla ðe synt awritene on ðisse bec, he sent ofer eow, ðæt ge forwurðan."
[024900 (28.62)],"    & eower wurðað feawa to lafe, ðe ær wæron swa fela swa heofones tungla, for ðam ðe ge ne gehyrdon Drihtnes word."
[025000 (28.63)],"    & swa Drihten eow ær gemiltsode & eow gemænifylde, swa he eow fordeð & genyðerað & forhwyrfð eow of ðam lande ðe ge inn farað to agenne."
[025100 (28.64)],"    Drihten eow adrifð geond ealle ðeoda oð eorðan endas, & ge ðeowiað ðam godum ðe ge ne cunnon, stoccon, & stanum."
[025200 (28.65)],    Witodlice ne gereste ge on nanum earde; he sent on eow forhte heortan & geteoriende eagan & modes gnornunge.
[025300 (28.66)],    & eow bið eower lyf æwene; ge ondrædað eow deað dæges & nihtes.
[025400 (28.67)],"    On ærnemergen ge cweðað: Hwa hylpð us ðæt we æfnes gebidan; & on æfen ge cweðað: Hwa fylst us ðæt we dæges gibidon; For eowre forhtnysse & yrhðe, ðe eow eglað."
[025500 (28.68)],"    Scyphere eow nimð & sylð eow eowrum feondum to ceape, & eow ne alyst nan man."
[025600 (29.1)],"    ÐIS synd ða word ðe Drihten bebead Moyse ðæt he bude Israhela folce on Moab lande, butan ðam wedde ðe he him behet on Oreb."
[025700 (29.2)],"    & Moyses clypode eall Israhela folc, & cwæð to him: Ge gesawon ealle ða ðingc ðe Drihten worhte beforan eow on Egypta lande on Pharaone & on eallum his ðeowum; & micele costnunga on eallum his lande ge gesawon, ða tacn & ða forebeacn."
[025800 (29.4)],"    Drihten eow ne sealde undergytende heortan, ne eagan to geseonne, ne earan to gehyrenne oð ðisne andweardan dæg."
[025900 (29.5)],"    He lædde eow feowertig wintra geond ðæt westen: næron eowre reaf forwerode, ne eowre gescyg mid ylde fornumene."
[026000 (29.6)],"    Ne æte ge hlaf, ne drunce ge win ne beor, ðæt ge wiston ðæt he is Drihten, eower God."
[026100 (29.7)],"    & ge comon to ðisse stowe, & Seon, cyng of Esebon, for ut & Og, cyng of Basan, for ongean us to gefeohte, & we ofslogon hi."
[026200 (29.8)],"    & namon hyra land, & sealdon hit Rubene to æhte & Gade & healfre Mannases mægðe."
[026300 (29.9)],"    Healdað eornostlice ealle ðisse æ word & gefyllað hi, ðæt ge undergyton ealle ða ðingc ðe ge doð."
[026400 (29.10)],"    Ge standað to dæg ealle beforan Drihtne, eowrum Gode, eowra mægða <ealdras> & ða betstborenan & þa lareowas & eall Israhela folc, & wif & ealle utancymene ðe mid eow eardiað, butan wuduheawerum & ðam ðe wæter berað."
[026500 (29.12)],"    & gað on Drihtnes bebodum, eowres Godes, ðæt he gelæste eow ðæt he mid aðe swor eowrum fæderum, Abrahame & Isaace & Iacobe."
[026600 (29.14)],"    Ne beode ic ðas bebodu eow anum, ac eallum mannum, ðam ðe nu synd & ðam ðe towearde synd."
[026700 (30.15)],"    ONGYTAÐ ðæt God sette to dæg beforan eow lif & god, & ðær ongean deað & yfel, ðæt ge lufion Drihten, eowerne God, & healdon his bebodu, ðæt ge libbon & syn gemænifylde."
[026800 (30.17)],"    Soðlice, gyf eower heorte bið fram awend & nele gehyran, & ge beoð mid gedwolan beswicen & lufiað fremde godas, ic secge eow to soðe ðæt ge forwurðaþ & sweltaþ on lytlere hwile."
[026900 (30.19)],"    Ic clypie me to dæg to gewitnysse heofon & eorðan þæt ic eow sette beforan lif & god, bletsunga & wyrignyssa: geceosað lif, ðæt ge libbon & eower ofspringc."
[027000 (30.20)],"    Lufie Drihten: he is soþlice lif & eower daga langnyss, ðæt ge eardion on ðam lande þe Drihten fore swor eowrum fæderum, Abrahame & Isaace & Iacobe, ðæt he hit sealde him."
[027100 (31.1)],    WITODLICE Moyses spræc ealle ðas word to eallum Israhela folce.
[027200 (31.2)],"    & cwæð to him: Ic eom to dæg hundtwelftiwintrae; ne mæg ic lengc faran ut & inn, & eac Drihten cwæð to me: Ne oferfærsðu Iordane."
[027300 (31.3)],"    Eornostlice Drihten, eower God, færð beforan eow & gewylt eow ealle ðeoda to handa, & Iosue færð beforan eow, swa God spræc."
[027400 (31.6)],"    Ongynnað esnlice & beoð staðolfæste: ne ondrædað eow ne ge ne forhtion, for ðam Drihten, eower God, eow læt & eow ne forlæt."
[027500 (31.7)],"    Moyses ða cwæð to Iosue beforan eallum Israhela folce: Beo strang & staðolfæst; Soðlice ðu lædst ðis folc on ðæt land ðe Drihten swor ðæt he syllan wolde hyra fæderum, & ðu hit todælst mid hlyte."
[027600 (31.8)],"    & Drihten, ðe eowwer latteow is, bið mid ðe: ne forlæt he ðe na; ne ondræd ðu ðe, ne ðu ne forhta."
[027700 (31.9)],"    Witodlice Moyses wrat ðas æ & sealde hi ðam sacerdum, Leuies bearnum, & eallum Israhela ealdrum, & cwæð to him: þonne eall Israhela folc togædere sy, ðonne ræde ge ðas word ðisse æ beforan him, ðæt hi gehyron, & leornion, & ondrædon Drihten eowerne God, & healdon & gefyllon ealle ðisse æ word."
[027800 (31.14)],"    & Drihten cwæð to Moyse: Nu synd ðines deaðes dagas gehende; clypa Iosue & standað on ðære halgan stowe, ðæt ic spece wið hine; Moyses & Iosue foron & stodon on ðære halgan stowe."
[027900 (31.15)],    & Drihten him ætywde on genipe on ðære halgan stowe ingange.
[028000 (31.16)],"    & Drihten cwæð to Moyse: Nu ðu scealt restan mid þinum fæderum, & þis folc arist & syngað & folgað fremdum godum on ðam lande ðe hit to færð & on eardað; ðær hi forlætað me & doð for naht ðæt wedd ðe ic him sealde."
[028100 (31.17)],"    & min yrre arist ongen hi on ðam dæge, & ic forlæte hi & behyde me fram him, & hi beoð fordone; him cumað to ealle yfelu & geswencednyssa, swa ðæt hi cweðað on ðam dæge: ðas yfelu synd becumen on us for ðam ðe God nys mid us."
[028200 (31.18)],"    Soðlice ic me behyde on ðam dæge fram him for eallum ðe hi dydon, & for ðam ðe hi fyligdon fremdum godum."
[028300 (31.19)],"    Writað nu ðisne cantic & lærað Israhela bearn, ðæt hi hyne gemyndelice singon, & sy me ðis leoð to tacne gemang Israhela folce."
[028400 (31.20)],"    Soðlice ic hi in gelæde on ðæt land ðe ic fore swor hyra fæderum; ðæt is wæstmbære land ægðer ge on meolce ge on hunige; & ðonne hi etað & fulle beoð & fætte, þonne forlætað hi me & cyrrað to fremdum godum & ðeowiað him, & tellað min wedd for naht."
[028500 (31.21)],"    Syððan hi gemetað manega yfelu & geswencednyssa, ðis leoð him andswarað for gewitnysse & ðæt leoð ne adylegað nan man of ðines ofsprincges muðe; ic wat soðlice ðæs folces geðanc, hwæt hi to dæg don willað, ær ðam ðe ic hi in gelæde on ðæt land ðe ic him behet."
[028600 (31.22)],"    Moyses wrat ðone cantic & lærde Israhela folc, & bead Iosue, Nunys suna, & cwæð: Beo strang & staðolfæst; ðu gelædst Israhela folc on ðæt land ðe ic him behet, & ic beo mid ðe."
[028700 (31.24)],"    Æfter ðam ðe Moyses wrat ðisse æ bebodu, & ða gefylde, he bebead Leuies cynne, ðe bæron ða earce ðe Drihtnes wedd on wæs, & ðus cwæð: Nimað ðas boc & lecgað hi be ðære earce sidan, ðe Drihtnes wedd on is, ðæt heo sy ðær ongean eow to gewitnysse."
[028800 (31.27)],"    Ic can eower geflit & eowre heardheortnysse; On minum life, ða hwile ðe ic mid eow ferde, æfre ge fliton ongean Godd, & ge doð miccle swyðor syððan ic dead beo."
[028900 (31.28)],"    Gegaderiað to me ealle ða betstborenan on eowrum cynne & lareowas, ðæt hi gehyron mine word, & ic clypige heofun & eorðan to gewittnysse."
[029000 (31.29)],"    Ic wat ðæt ge unrihtlice lybbað æfter minum deaðe, & ge sona forlætað ða ðincg ðe ic eow bebead, & becumað on miccle yfelu on ðære ytemestan tide, ðonne ge unriht wyrceað beforan Drihtne & hine gremiað mid eowrum handgeweorce."
[029100 (31.30)],"    Moyses spæc ðas word beforan Israhela folce & hi fylde oð ende, & ðus cwæð."
[029200 (32.1)],"    GEHYRAð heofonas ða ðingc ðe ic spece, & gehyre eorðe mine word."
[029300 (32.2)],"    Weaxe min lar swa ren; flowe min spæc swa deaw & swa smylte ren & swa dropan ofer gærsa ciðas, for ðam ðe ic clypie Drihtnes naman; Syllað mærðe urum Gode."
[029400 (32.4)],"    Godes weorc synd fulfremede & ealle his wegas synd domas; Godd is getrywe, butan ælcere unrihtwisnysse rihtwise."
[029500 (32.5)],    Him syngodon on unrihtwisum & na his gecorenan bearn; La yfele cneores.
[029600 (32.6)],"    Agylts ðu Drihtne ðas ðincg, stunt folc & unwis; Secge ge, nis he eower fæder, ðe eow ahte & worhte & gesceop?"
[029700 (32.7)],"    Gemunað ealdra daga; geðenceað ealle cneoressa; axiað eowre fæderas & hi cyðað eow, eowre yldestan & hi secgað eow."
[029800 (32.8)],"    Ða se hehsta todælde ðeoda; <ða> he ascyrede Adames bearn, he geset folca gemæro æfter Israhela bearna getele."
[029900 (32.9)],    Drihtnes dæl wæs his folc & Iacob his yrfeweardnyss.
[030000 (32.10)],"    He funde hit on westum lande, on egeslicre stowe & on widum westene; he lædde hit ymbutan & lærde & heold hi swa his eagan seon."
[030100 (32.11)],"    Swa earn his briddas spænð to flihte & ofer hi flicerað, swa he tobrædde his feðeru & nam eower cynryn & bær on his eaxlum."
[030200 (32.12)],    Drihten sylf wæs eowwer latteow & næs mid him nan fremde god.
[030300 (32.13)],"    He sette hi ofer heah land, ðæt hi æton ðæs landes wæstmas & ðæt hi sucon hunig of stane & ele of ðam heardustan stane, buteran of hryðera heorde & meoluc of sceapun mid lamba rysle & ramma of Basanes cynrene & buccan & hwætes smedeman, & hi druncon hluttor win."
[030400 (32.15)],    Hi wæron gemæste & wiðerodon for hyra fætnysse; hi forleton God heora scyppend & gewiton fram hyra halwendan Gode.
[030500 (32.16)],    Hi gremedon hine mid fremdum godum.
[030600 (32.17)],"    Hi offrodon deoflum & na Gode, ðam godum ðe hi ne cuðon; niwe comon, ðe hyra fæderas ne wurðodon."
[030700 (32.18)],"    Ge forleton God ðe eow <gestrynde>, & ge forgeaton Drihten eowwerne scyppend."
[030800 (32.19)],"    Ða Drihten ðæt geseah, ða wearð he yrre, for ðam ðe his suna & his dohtra hine gremedon."
[030900 (32.20)],"    & he cwæð: Ic behyde me fram him, & ic besceawige hyra endas; soðlice hit is ungeleafful cynryn & ungetrywe bearn."
[031000 (32.21)],"    Hi me tyrigdon mid hyra idelgyldum, & ic anyde hi ut on fremde folc & ic hi geswence mid dysgere ðeode."
[031100 (32.22)],    Fyr is onæled on minre hatheortnysse & byrnð oð helle endas & fryt land mid his wæstme & forbærnð duna staðelas.
[031200 (32.23)],    Ic gegaderige yfelu ofer hi & ic afæstnige mine flana on him.
[031300 (32.24)],    Hi beoð mid hungre fornumene & fugelas hi fretað mid ðære biterustan slitincge; ic sende wildeora teð on hi mid wurmum & næddrum.
[031400 (32.25)],"    Vte hi reafoð swurd & inne ege, cniht & mædenu, sucende mid ealdum men."
[031500 (32.26)],    Ic cwæð: Hwær synd hi?
[031600 (32.26)],    Ic gedo ðæt hyra gemynd geswicð of eallum mannum.
[031700 (32.27)],"    & for hyra feonda yrre ic wandode, ðe læs ðe hyra fynd ofermodegodon, & cwædon: Vre hand is heah & ne worhte Drihten ðas ðingc."
[031800 (32.28)],    Ðeod is butan geðeahte & butan gleawnysse.
[031900 (32.29)],"    Ic wisce ðæt hi wiston & undergeaton & foresceawodon hyra ende, Hu an man drifð ðusend & twegen aflymeþ tyn ðusendu? Hu nis hit for ðam ðe hyra God hi forlet & Drihten hi beleac?"
[032000 (32.31)],"    Soðlice nis ure God swylce hyra God is, & ure fynd synd deman."
[032100 (32.32)],    Hyra wingeard is of Sodomwara winearde & of Gomorra underburgum; hyra winberie is gealla & ðæt biteroste clyster.
[032200 (32.33)],    Heora win is dracena gealla & næddrena attor unhalwendlic.
[032300 (32.34)],    Hu næron þas gesceapen mid me & geinseglude on minum goldhordum?
[032400 (32.35)],"    Seo wracu is min & ic hit agylde on tide, ðæt hyra fot ætslide; hyra forwyrde dæg is gehende: & þas ðingc eow synd gegearwode."
[032500 (32.36)],    Drihten demð his folce & gemiltsað his ðeowum; he gesyhð hi geuntrumod & ða belocenan geteorodun & ða lafa synd fornumene.
[032600 (32.37)],"    & cweðað: Hwær synd hyra godas on ðam hi truwan hæfdon, Of ðæra offrunga ge æton ryslas & druncon win on heora ofrungum; Arison nu & fylston eow æt nydðearfe."
[032700 (32.39)],"    Geseoð ðæt ic ana eom & nis nan oþer god butan me; ic ofslea & ic læte libban; ic ofslea & ic hæle, & ne mæg nan man of minre handa ut alynian."
[032800 (32.40)],"    Ic <hebbe> to heofone mine hand & ic swerige ðurh mine swyðran, & ic cweðe: Ic libbe on ecnysse."
[032900 (32.41)],    Ic gescyrpe min swurd swa ligette & min hand demð; ic agylde wrace minum feondum & ðam ðe me hatedon.
[033000 (32.42)],"    Ic smyrige mine flan on blode, & min swurd fryt flæsc."
[033100 (32.43)],"    Geblissiað heofonas mid him & arwurðion hine ealle Godes englas; ðeoda heriað his folc, for ðam ðe he wyrcð his ðeowas & agylt wrace hyra feondum, & Drihten byð arfæst his folces lande."
[033200 (32.44)],"    Moyses & Iosue, Nunes sunu, nu spræcon ealle ðas word to eallum Israhela folce."
[033300 (32.46)],"    & cwædon: Healdaþ ealle ðas word ðe ic eow to dæg bebeode, & <beodað> ða eowrum bearnum to healdenne & to donne, For ðam ne synd hi eow on idel beboden, ac ðæt ge libbon ðurh hine & þurhwunion lange tid & doð ða þingc on ðam lande ðe ge in faraþ to agenne, þone ge ofer Iordane faraþ."
[033400 (32.48)],"    Drihten wæs ða sprecende to Moyse, ðus cweðende: Astih to me on ðisne munt Abarim, se is on Nebo dune, on ðam lande Moab ongean Iericho, & geseoh Chanaan land ðe ic forgyfe Israhela bearnum to agenne, & swelt on ðam munte."
[033500 (32.50)],"    & ðu byst geðeodd to ðinum folcum, swa swa Aaron, ðin broðor, wæs dead on ðære dune Or, & wæs gelogod to his folcum."
[033600 (32.51)],"    For ðam ðe gyt agylton ætforan me on Israhela bearna middan æt ðæs wiðersæces wæterum on Chades on ðam westene Sin, & ge ne wurðodon me onmang Israhela bearnum."
[033700 (32.52)],    Ðu scealt geseon ðæt land & ðu ne cymst ðæron.
[033800 (33.1)],"    MOYSES ða gebletsode ær his deaðe Israhela bearn, ða twelf mægða, ælc mid syndrigre bletsunge."
[033900 (34.1)],"    & ASTAH syððan uppan ðone munt Nebo, on Fasgan cnæp, ongean ða buruh Iericho; & Drihten him æteowde eall Galaad land oð Dan, & eall Neptalim land, & Effraim, & Mannasen, & eall ðæt land oð ða ytemestan sæ, & ðone suðdæl & ða rumnysse Iericho feldes & <palmtreowa> byrig oð Segor."
[034000 (34.4)],"    Drihten cwæð ða to him: ðis is ðæt land ðe ic behet Abrahame & Isaace & Iacobe, ðus cweðende: ðinum ofsprincge ic forgyfe ðis land; ðu hit gesawe nu ðinum eagum & ðu ne færst ðæron."
[034100 (34.5)],"    Moyses ða, Godes ðeow, wæs ðær dead on Moab lande, swa swa Drihten wolde."
[034200 (34.6)],    & he bebyrigde hine on ðære dene <Moablandes> ongean Phogor; & nyste nan man his byrgenne oð ðisne andweardan dæg.
[034300 (34.7)],"    Hundtwelftig geara wæs Moyses, ða ða he gewat, & his eagan ne mistodon ne his teð ne wagodon."
[034400 (34.8)],"    & Israhela bearn hine beweopon ðritig daga on Moabes feldum, & ða heofungdagas wæron ða gefyllede ðe hi Moysen bemændon."
[034500 (34.9)],"    Soðlice Iosue, Nunes sunu, wearð gefylled mid wisdomes gaste, for ðan ðe Moyses sette his handa uppan hine, & Israhela bearn him gehyrsumodon, & dydon swa swa Drihten bebead Moyse."
[034600 (34.10)],"    Ne aras syððan nan witega on Israhela ðeode swylce Moyses wæs, ðe Drihten cuðe of ansyne to ansyne, on eallum tacnum & forebeacnum ðe God sende ðurh hine, ðæt he worhte on Egypta lande Pharaone & eallum his folce, & eallum his lande, & ealle ða strangan mihta & ða miclan wundra, þe Moyses worhte ætforan Israhela folce."
