id,text
"[('', '')]","He hæfde getacnunge ures Hælendes Cristes, þe on his agenum deaðe þone deofol gewylde & his mihte oferswiðde & hine mankynnes <benæmde>."
"[('', '')]","Ða Philistei, swa swa we her beforan sædon, besæton þone Samson & hine ofslean woldon on heora birig Gaza; ac he bær ða gatu upp to anum beorge, to bysmore his feondum."
"[('', '')]","Eall swa þa Iudeiscan, þe ofslogon urne Drihten, besetton his birgene sona mid wearde, ac he tobræc hellegatu mid his heofonlican mihte, & of þam deofle genam þone dæl, þe he wolde, Adames ofspringes, & he eaðelice aras of ðam deaðe gesund on þam þriddan dæge & astah to heofenum to his halgan Fæder, gewunnenum sige, to wuldre him sylfum & his halgum þegnum, þam ðe he alysde."
"[('', '')]","Nelle we secgan na swiðor be þisum, buton þæt se Israhel, þe we embe spræcon, mislice ferde, oð þæt hi fengon to ciningum, swa swa on Cininga Bocum ys full cuð be ðam."
"[('', '')]","Ða Romaniscan leoda wæron eac lange eal swa buton cynegum, ær þam ðe cristendom wære, & hæfdon himconsulas, þæt we cweðað rædboran."
"[('', '')]","Se consul sceolde him eallum wisian & beon heora yldost to anes geares fyrste; feng þonne oðer to, oðres geares firste, to þam ylcan anwealde, & eode swa abutan be heora gebyrdum & be heora geþingðum, oð þæt heora formanega oft fengon to anwealde & wunodon him on sibbe swiðe anrædlice, & heold ælc oðerne on arwurðnisse."
"[('', '')]","Swa hi hæfdon ða siððan cesares ofer hig, þæt we cweðað caseres, þa beoð cininga yldest, & hi mid heora wisdome gewyldon þa æt nehstan ealne middaneard to heora anwealde."
"[('', '')]","Hi hæfdon ælce dæge heora witena gemot, & wæron gesette synderlice to ðam þasenatores, ðæt synd þeodwitan, þe dæghwamlice smeadon on anum sindrian huse embe ealles folces þearfe heora ræd kyddon siððan þam casere & him gewearð anes."
"[('', '')]","Gif ænig leodscipe wæs ungewylde þam casere, þonne sende he him to swa fela eoroda, ðe mihton gebigan þæt mennisc him to, oþþe mid egsunge þæt hig bugon to sibbe, oððe mid wige þæt hi wurdon gewylde."
"[('', '')]",Eft on þam cristendome wæs Constantinus se forma casere ðe to Criste beah; & us secgað bec þæt he sigefæst wæs þurh þone Hælend Crist þe he gecoren hæfde.
"[('', '')]","Eac his æftergengan þe on God gelyfdon wæron æfre sigefæste þurh þone soðan God, & se cristendom weox wel on heora timan & þæt ealde deofolgild wearð adwæsced þurh hi."
"[('', '')]","Se yldra Theodosius swiðe oft hæfde sige on manegum gewinne for his miclum geleafan, swa þæt on sumum gefeohte him sende God swa micelne wind, þæt þa wæmna flugon mid swiftum gesceote swiðe on heora find, & his feonda wæmna wendon on hi sylfe & fylston þam casere, oð þæt him com to fotum his wiðerwinna gewilniende friðes."
"[('', '')]","Ac þa þæs caseres cempan hine acwealdon, sona se gingra Theodosius wæs swiðe gelyfed, & he æfre his fyrde þam Hælende betæhte, & God feaht for hine & his fyrde geheold, swa þæt on sumne sæl sum his ealdormanna, þe him swiðe leof wæs, wearð gelæht fram his feondum."
"[('', '')]","Ða sende he sona to þæs ealdormannes sunu mid micclum fultume, & hi gemetton þærrihte Godes engel him togeanes gangende mid him, se him tæhte þone weg, þe hi sylfe ne cuðon, ofer anum bradum fenne, ðær nan fær ær næs, & ofer þam wætere mid wundorlicum færelde drium fotum ealle, swa swa Moyses dyde mid ðam ealdan Israhel ofer þa Readan Sæ, oð þæt hi becomon þær ðær he gehæft wæs, & his fynd ofslogon mid swurdes ecge & þone ealdorman ahreddon fram heora reðnisse swa."
"[('', '')]","Ðæra Perscisra cyning wæs ðam casere wiðerræde; þa sende he his here him to & he eac gegaderode of þam Saraceniscum swiðe micele fyrde togeanes þam casere; ac Crist him sende to swa micelne ogan, þæt hi hig sylfe adrengton an hund ðusend manna on ðære miclan ea, Eufrates gehaten, & he wolde þa frið; ða ne moste he abugan for his manna unræde."
"[('', '')]","He hæfde on his anwealde an ðusend cempena swa cene to wige, þæt hi wæron gehatene ealle<inmortales>, þæt sindon undeadlice; ða cwædon þæt hi woldon cunnian heora mihte on ðæs caseres fyrde, ær þam þe hig fengon to sibbe."
"[('', '')]","Hi þa ferdon to truwiende on hi silfe, & ðæs caseres fyrd feaht wið hig sona, sume foran ongean, sume ferdon hindan, oð þæt þa undeadlican lagon ealle deade; & heora cyning ða beah to þæs caseres <willan>."
"[('', '')]","On sumne sæl woldon þa wiðerrædan hæðenan mid micelre fyrde faran on heregoð on þæs caseres anwealde on Romaniscre þeode, & ferdon ða to mid miclum gefilce."
"[('', '')]","Ðis wearð þa gekydd ðam casere sona, & he hine gewende to his gewunelicum gebedum & þæt gewinn betæhte þam welwillendan Hælende, & him raðe becom Cristes sylfes fultum, swa þæt se heretoga þære hæðenra fyrde, Rugas gehaten, mid heofonlicum ligette wearð sona ofslagen & his geferan sume, & eac oðer fyr of heofenum þa becom & forbærnde þa <herelafe>, ðæt þær nan ne belaf, swilcne fultum hæfde Theodosius þurh God."
"[('', '')]","On Engla lande eac oft wæron cyningas sigefæste þurh God, swa swa we secgan gehyrdon, swa swa wæs ælfred cining, þe oft gefeaht wið Denan, oþ þæt he sige gewann & bewerode his leode; swa gelice æðestan, þe wið Anlaf gefeaht & his firde ofsloh & aflimde hine sylfne, & he on sibbe wunude siþþan mid his leode."
"[('', '')]","Eadgar, se æðela & se anræda cining, arærde Godes lof on his leode gehwær, ealra cininga swiðost ofer Engla ðeode, & him God gewilde his wiðerwinnan a, ciningas & eorlas, þæt hi comon him to buton ælcum gefeohte friðes wilniende, him underþeodde to þam þe he wolde, & he wæs gewurðod wide geond land."
"[('', '')]","We endiað nu þisne cwide þus, þanciende ðam ælmihtigan ealra his godnissa, se ðe æfre rixað on ecnisse, AMEN."
