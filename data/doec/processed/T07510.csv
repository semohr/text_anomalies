id,text
[000100 (1)],"    Æla þu drihten, æla þu ælmihtiga God, æla cing ealra cynynga, hlaford ealra waldendra on þæs mihta wunaþ ælc sige and ælc gewin weorþ tobryt, forgif me, drihten, þæt þin seo mihtigu hand mines unstrangan heortan gestrangie, and þæt ic þurh þine þa miclan mihte mid handum minum and mihte stranglice and werlice ongan mine fynd winnan mæge, swa þæt hy on minre gesihþe feallan and gereosan swa swa gereas Golias ætforan Dauides ansyne þines cnihtes, and swa swa gereas and wearþ besenct Faraones folc on þære Readan Sæ ætforan Moyses ansene, and swa swa feollan Filistei beforan Israela folce, and swa swa gereas Amaleh ætforan Moisen, and Chananei ætforan Iesu Naue, swa feallan and gereosan mine fynd under minum fotum and hy ealle samod þurh ænne weg ongæn me cumen and þurh seofan wegas hie fram me gewitan."
[000200 (13)],"    Forbryt, drihten, heora wæpna and heora sweord tobrec; and do, drihten, þæt hy formeltan on <minre> gesihþe swa swa weax mylt fram fyres ansyne þæt eall eorþan folc wite and ongyte þæt ofer me is geciged noma ures drihtnes hælendes Cristes, and þæt þin noma, drihten, sy geweorþad on minum wiþerwinum, þu þe eart drihten Israela God."
