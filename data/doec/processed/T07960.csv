id,text
[000100 (1)],"    Æfter þisum collectan bige se preost his cneowa ætforan ðam seocan mid gelimplicere eadmodnisse and him þus cweðe, To hwi gecigdest þu, broðor, us hider to þe?"
[000200 (6)],"    Ðonne andswarige se seoca and ðus cweðe, To þam þæt ge me smyrian sceoldon."
[000300 (10)],"    Ðonne mid ealle liðnysse hine mid feawum wordum godcundre lare getrymme and gestrangie and þus cweðe, gif se mettruma gastlice drohtnunge sy."
[000400 (15)],"    Ærest þinga ðu most þa digelnysse ðines modes sefan ðurh soþe andetnisse geyppan and unðeawa geswicennysse behatan, and gif heofona wealdend þines liues dagas lengan wille, medeme dædbote underfon."
[000500 (21)],"    Gif he þonne hwæt andettan wille ðæs þe he ær geandet næfde, ðonne tæce se preost, hwæt him to bote mæg, ge for Gode ge for worulde."
[000600 (27)],"    Gif he þonne worldcund man sy, þonne secge him se preost, þæt he mot ærest his hiwhrædene dihtan, þæt is, þæt he his þing becweðe and his synna smealice geyppe, and gif him hwæt wið agylte, gemiltsa him ðagita, þe him God his sinna forgife."
[000700 (36)],"    Gif ðonne se seoca cwæþ, þæt he naðer ne mæge ne his synna andette, ne oþrum gemiltsian, ne sylle him man ðonne halwendan smyrels forðam ðe se hælend on his godspelle cwæþ, Gif ge mannum heora synna ne forgifað, ne eow se heofonlica fæder eowra synna ne forgifð."
[000800 (45)],"    Gif he þonne cwæð, ðæt he ægðer eadmodlice don wille ge his synna andette ge oðrum gemiltsian, ðonne biddað þisum wordum and þus cwæðe, Uton we nu gemænelice biddan mid eallum mode urne drihten hælend Crist, þæt he þysne his mettruman geneosnige to ðearflicere andetnisse."
[000900 (55)],"    Singe his gebed swa hwile man swa þærinne sig and fo siððan on þas æfterfiligendan letanias, and þa hwile ðe man ðas letanias singð, smeage se seoca geornlice embe his sawle ðearfe and mid ealre eadmodnysse bidde godes mildheortnisse."
