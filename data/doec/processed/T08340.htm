id,text
"[('', '')]","Þonne gif hwa to þam geuntrumod beo, þæt he haliges smyrels beþurfe, þonne tæcð se halga apostol Sanctus Jacobus, hu man ymb þæt don sceal."
"[('', '')]","Se untruma sceal laðian him his sacerd to, and oðre godcundes hades men, þe cunnon hym and wyllon oferrædan, and wyllað him his gastlice þearfe buton forwande secgan."
"[('', '')]","Þonne sceal se untruma heom his þearfe secgan, and hy hine þonne smyrian, on Godes naman mid þam halgan ele, for þam þurh þæra geleaffulra bene, and þurh þa smyrennesse he mæg beon gehealden, and drihten hine aræreð, and gif he synfull bið, hy beoð him forgifene."
"[('', '')]","Ðis sceal ælc geleafull man don, gif he mæg þa smyrunge begitan, and þa gerihta þe þærto gebyriað, forþon hit is awriten, þæt ælc þæra manna þe þas gerihta hæfð, þæt his saul bið gelice clæne æfter his forðsiðe, swa þæt cild bið, þe æfter fulluhte sona gewiteð."
"[('', '')]","Þonne seðe on þære geferræddene to þære þenunga nytwyrðost sy, scryde hine mid superhumerale and mid alban and stolan and handline and planetan, þæt is godwebben cæppe."
"[('', '')]","Gif he þonne næbbe, ne cume þær nan mæssehacele."
"[('', '')]","And halgie he þonne wæter, and scryde hine sum diacon, swylce he godspel rædan scule and oðre twegen gebroðra be heora hades mæðe."
"[('', '')]","Se diacon swa gescryd Cristesboc and metrumnesse ele bere and an þæra oðra gescryddra gebroðra on þa swiðran hand byrnende tapor, and on þa wynstran storfæt hæbbe, and se oðer broðor on þære swiðran handa tapor and þa wynstran halig wæter."
"[('', '')]","Ðus gescrydde and gescrypede, þonne hy gan willan into þam huse þær se mettruma inne lið, hæbbe seðe þas þenunga gefyllan sceal, þisse endebyrdnesse boc him on þa wynstran handa and mid þære swiðran handa hine mid Cristes rode tacne ymbtrymme, þæt he þa godcundan þenunge mid Godes fultume and mid incundre eadmodnesse, butan æghwylcere modes toþundenesse gefullan mote, and þonne hy ærost into þam huse gað, þe se mettruma inne lið, þonne sprenge he halig wæter and þysne antemn onginne."
