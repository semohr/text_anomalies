id,text
"[('', '')]","Æfter þisse collectan sceal se mæssepreost bigan his cneowa ætforan þam untruman mid gelimplicre and mid mycelre eadmodnesse, and him þus to cweðe, To hwi gecigdest þu, broðor, us hider to þe?"
"[('', '')]","Ðonne andwyrde se mettruma and him þus to cweðe, To þan þæt ge me smyrian."
"[('', '')]","Ðonne mid ealre liðnesse se mæssepreost mid feawum wordum godcunde lare hine getrymme and gestrangie, gif se untruma gastlicre drohtnunge man sy and him þus to cweðe, Aerost þinga þu most þa digolnessa þines modes seofan þurh soðre eadmodnesse geyppan and unþeawa geswicennesse behatan, and gif heofena waldend þine lifdagas gelencgan wylle, medeme dædbote underfon."
"[('', '')]","Gif he þonne hwæt geandettan wille þæs þe he ær geandet næfde, þonne tæce se mæssepreost him, hwæt him to frofre mæge, ge for Gode ge for worulde."
"[('', '')]","Gif he þonne wuruldcund man sy, þonne secge him se mæsse preost, þæt he mot ærost his hiwræddenne dihtan, þæt is, þæt he sceal his þing becweðan and his synna smealice geyppan, and gif hwa wið him agylte, gemiltsian þy gedda, þe him synna forgifend gemiltsige."
"[('', '')]","Gif þonne se untruma cweð, þæt he naðer ne mæge ne his synna geandettan, ne oðrum gemiltsian, ne sylle man him þonne þone halgan smyrls, for þam þe se hælend cwæð on his godspelle, Gif ge mannum heora synna nyllað forgifen, se heofonlica fæder eowra synna eow ne forgifð."
"[('', '')]","Gif he þonne cwyð, þæt he ægðer eadmodlice don wylle ge his synna geandettan ge oðrum gemiltsian, þonne bidde se mæssepreost þa ðe þær ætstandað þisum wordum and þus cweðe, Ute we nu gemænelice biddan mid ealles modes gereordnesse urne drihten hælendne Crist, þæt he þysne his gemettruman geneosige and geblissige and gestrange to þearflicre andetnesse."
"[('', '')]","And fo he syððan on þa letanias, and þa hwyle þe man þa letanias singð, asmeage se untruma geornlice ymbe his sawle þearfe and bidde heofena waldend mid ealre eadmodnesse, þæt he him geunne and gesylle incunde anbryrdnesse to arefre and to soðre andetnesse."
