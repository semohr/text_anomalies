id,text
[000100 (1)],    Her gebirað nu to eadgares gerædnes be gehadodra manna liffadunge.
[000200 (1)],"    We lærað þæt Godes þeowas beon geornlice Gode þeowigende and þenigende and for eal cristen folc þingigende, and þæt hi ealle beon a heora ealdre holde and gehyrsume, and ealle anræde to gemænre þearfe, and þæt ælc sy oðrum to fultume and helpe ge for Gode ge for worlde, and þæt hi beon heora worldhlafordum eac holde and getrywe."
[000300 (2)],"    And we lærað þæt ælc wurðige oðerne, and hyran þa gingran georne heora yldrum, and lufian and læran þa yldran georne heora gingran."
[000400 (3)],"    And we lærað þæt hi to ælcon sinoðe habban ælce geare becc and reaf to godcundre þenunge, and blæc and bocfel to heora gerædnessum, and þreora daga biwiste."
[000500 (4)],"    And we lærað þæt preosta gehwilc to sinoðe hæbbe his cleric and gefædne man to cnihte, and nænigne unwitan þe disig lufige, ac faran ealle mid gefæde and mid Godes ælmihtiges ege."
[000600 (5)],"    And we lærað þæt ælc preost on sinoðe gecyðe gif heom hwæt derige, and gif him ænig man healice misboden hæbbe, and fon hi þonne ealle on swilce hit heom eallum gedon beo, and gefilstan to þæt hit man gebete swa biscop getæce."
[000700 (6)],"    And we lærað þæt preosta gehwilc on synoðe gecyðe gif he on his scriftscire ænigne man wite Gode oferhyre, oððe on heafodleahtrum yfele befealenne, þe he to bote gebigan ne mæge oððe ne durre for worldafole."
[000800 (7)],"    And we lærað þæt nan sacu þe betweox preostan sy ne beo gescoten to worldmanna some, ac seman and sibbian heora agenne geferan, oððe sceotan to ðam biscope gif man þæt nyde scule."
[000900 (8)],"    And we lærað þæt ænig preost silfwilles ne forlæte þa circan þe he to gebletsod wæs, ac hæbbe him þa to rihtæwe."
[001000 (9)],"    And we lærað þæt nan preost oðrum ne ætdo æni þara þinga þe him to gebirige, ne on hys mynstre, ne on his scriftscire, ne on his gildscipe, ne on ænig þara þinga þe hym to gebirige."
[001100 (10)],    And we lærað þæt ænig preost ne underfo oðres scolere buton þæs leafe þe he ær folgode.
[001200 (11)],    And we lærað þæt preosta gehwilc toeacan lare leornige handcræft georne.
[001300 (12)],"    And we lærað þæt ænig gelæred preost ne scænde þone samlæredan, ac gebete hine gif he bet cunne."
[001400 (13)],"    And we lærað þæt ænig forðboren preost ne forseo þone læsborenan, gif man hit ariht asmeað, þonne syn ealle men anra gebirda."
[001500 (14)],"    And we lærað þæt preosta gehwilc tilige him rihtlice, and ne beo ænig mangere mid unrihte ne gitsigende massere."
[001600 (15)],"    And we lærað þæt preosta gehwilc fulluhtes tiðige sona swa man his girne, and æghwar on his scriftscire beode þæt ælc cild sy gefullod binnonxxxviinihtum and þæt ænig man to lange unbiscopod ne wurðe."
[001700 (16)],"    And we lærað þæt preosta gehwilc cristendom geornlice arære and ælcne hæþendom mid ealle adwæsce, and forbeode wilweorþunga, and licwiglunga, and hwata, and galdra, and manweorðunga, and þa gemearr ðe man drifð on mistlicum gewiglungum and on friðsplottum and on ellenum, and eac on oðrum mistlicum treowum and on stanum, and on manegum mistlicum gedwimerum þe men on dreogað fela þæs þe hi na ne scoldan."
[001800 (17)],"    And we lærað þæt ælc cristen man his bearn to cristendome geornlice wænige, and himpater nosterand credon tæce."
[001900 (18)],    And we lærað þæt man geswice freolsdagum hæþenra leoða and deofles gamena.
[002000 (19)],    And we lærað þæt man geswice sunnandæges cypinge and folcgemota.
[002100 (20)],"    And we lærað þæt man geswice higeleasra ræda and dislicra geræda, and bismorlicra efesunga."
[002200 (21)],    And we lærað þæt man geswice <cifesgemanan> and lufige rihtæwe.
[002300 (22)],"    And we lærað þæt ælc man leornige þæt he cunnepater nosterand credon, be þam þe he wille on gehalgodan licgan oððe husles wyrðe beon, forðam he ne bið wel cristen þe þæt geleornian nele, ne he nah mid rihte oðres mannes to onfonne æt fulluhte ne æt biscopes handa, se þe þæt ne cann, ær he hit geleornige."
[002400 (23)],    And we lærað þæt freolsdagum and rihtfæstendagum æni geflit ne beo betweox mannum ealles to swiðe.
[002500 (24)],    And we lærað þæt man freolsdagum and fæstendagum forga aðas and ordela.
[002600 (25)],    And we lærað þæt ælc wer forga his wif freolstidum and rihtfæstentidum.
[002700 (26)],"    And we lærað þæt preostas cirican healdan mid ealre arwurðnesse to godcundre þenunge and to clænan þeowdome, and to nanum oðrum þingum, ne hi þar ænig unnit inne ne on neaweste ne geþafian, ne idele spæce, ne idele dæde, ne unnit gedrync, ne æfre ænig idel, ne binnan cirictune ænig hund ne cume, ne swyn þe ma, þæs þe man wealdan mæge."
[002800 (27)],    And we lærað þæt man into circan ænig þingc ne logige þæs þe þarto ungedafenlic sy.
[002900 (28)],"    And we lærað þæt man æt ciricwæccan swiðe gedreoh sy, and georne gebidde, and æni gedrenc ne ænig unnit þar ne dreoge."
[003000 (29)],    And we lærað þæt man innan circan ænigne man ne birige bute man wite þæt he on life Gode to ðam wel gecweme þæt man þurh þæt læte þæt he sy þæs legeres wyrðe.
[003100 (30)],"    And we lærað þæt preost on ænigum huse ne mæssige buton on gehalgodre cirican, buton hit sy for hwilces mannes oferseocnesse."
[003200 (31)],    And we lærað þæt preost huru æfre ne mæssige buton onufan gehalgodon weofode.
[003300 (32)],"    And we lærað þæt preost æfre ne mæssige buton bec, ac beo se canon him ætforan eagum; beseo to gif he wille, þi læs þe him misse."
[003400 (33)],"    And we lærað þæt ælc preost habbe corporalem þonne he mæssige and subumlem under his alban, and eal mæssereaf wurðlice behworfen."
[003500 (34)],    And we lærað þæt ælc preost georne tilige þæt he gode and huru rihte becc hæbbe.
[003600 (35)],    And we lærað þæt ænig mæssepreost ana ne mæssige þæt he næbbe þone þe hym acweðe.
[003700 (36)],"    And we lærað þæt ænig unfæstende man husles ne abirige, buton hit for oferseocnesse sy."
[003800 (37)],    And we lærað þæt ænig preost anes dæges oftor ne mæssige þonne þrywa mæst þara þynga.
[003900 (38)],"    And we lærað þæt preost hæbbe a geara husl þam þe þearf sy, and þæt georne on clænnesse healde, and warige þæt hit na forealdige; gif hit þonne forhealden sy, þæt his man brucan ne mæge, þonne forbærne hit man on clænum fire, and þa axsan under weofode gebringe, and bete wið God georne se þe hit forgimde."
[004000 (39)],"    And we lærað þæt næfre preost ne geþristlæce þæt he mæssige buton he eal hæbbe þæt to husle gebirige, þæt is clæne oflete, and clæne win, and clæne wæter; wa ðam þe mæssian onginð buton he ælc þara habbe, and wa ðam þe þar ful þing todeð þonne gelice þam þe Iudeas didon þa hi mængdon eced and geallan togædere and hit siððan on bismer Criste gebudon."
[004100 (40)],"    And we lærað þæt æfre ne gewurðe þæt preost mæssige and silf þæt husl ne geþicge, ne man gehalgod næfre eft halgige."
[004200 (41)],"    And we lærað þæt ælc calic gegoten beo þe man husl on halgige, and on treowenum ne halgige man ænig."
[004300 (42)],"    And we lærað þæt ealle þa þingc þe weofode neah beon and to circan gebirgan beon swiðe clænlice and wurðlice behworfene, and þar ænig þingc neah ne cume, ac geloge man þone haligdom swiðe arwurðlice; and a sy byrnende leoht on circan þonne man mæssan singe."
[004400 (43)],"    And we lærað þæt man ne forgime ænig gehalgod þingc, ne halig wæter, ne sealt, ne stor, ne hlaf, ne ænig þingc haliges."
[004500 (44)],    And we lærað þæt æni wifman neah weofode ne cume þa hwile þe man mæssige.
[004600 (45)],"    And we lærað þæt man on rihtne timan tida ringe, and preosta gehwilc ðonne his tidsang on circan gesece, and þar mid Godes ege hig georne gebiddan and for eal folc ðingian."
[004700 (46)],"    And we lærað þæt mæssepreosta oððe mynsterpreosta ænig ne cume binnan circan dyre ne binnan weohstealle buton his oferslipe, ne huru æt þam weofode þæt he þar þenige buton þare wæde."
[004800 (47)],"    And we lærað þæt ænig gehadod man his scare ne helige, ne hine misefesian læte, ne his beard ænige hwile hæbbe, be þam þe he wille Godes bletsunge habban and sancte Petres and ure."
[004900 (48)],"    And we lærað þæt ealle preostas æt freolsan and æt fæstenan anræde beon, and ealle on ane wisan beodan þæt hi folc ne dwelian."
[005000 (49)],"    And we lærað þæt ælc fæsten beo mid ælmessan gewurðad, þæt is þæt gehwa on Godes est ælmessan georne sille, þonne bið his fæsten Gode þe gecwemre."
[005100 (50)],"    And we lærað þæt preostas on ciricþenungum ealle an dreogan, and beon efenweorðe on geares fæce on eallum ciricþenungum."
[005200 (51)],"    And we lærað þæt preostas geoguðe geornlice læran, and to cræftan teon, þæt hi ciricfultum habban."
[005300 (52)],    And we lærað þæt preostas ælce sunnandæge folce bodigan and aa wel bisnian.
[005400 (53)],    And we lærað þæt nan cristen man blod ne þicge.
[005500 (54)],"    And we lærað þæt preostas folc mynegian þæs þe hig Gode don sculan to gerihtan on teoðungum and on oðrum þingum, ærest sulhælmessanXVniht onufan eastron, and geoguðe teoðunge be pentecosten, and eorðwestma beomnium sanctorum, and Romfeoh be Petres mæssan, and ciricsceat be Martinus mæssan."
[005600 (55)],    And we lærað þæt preostas swa dælan folces ælmessan þæt hig ægðer don ge God gegladian ge folc to ælmessan gewænian.
[005700 (57)],"    And we lærað þæt preostas sealmas singan þonne hi ða ælmessan dælan, and þa þearfan georne biddan þæt hig for þæt folc þingian."
[005800 (58)],    And we lærað þæt preostas beorgan wið oferdruncen and hit georne belean oðrum mannum.
[005900 (59)],"    And we lærað þæt ænig preost ne beo ealascop, ne on ænige wisan gliwige mid him silfum oðrum mannum, ac beo swa his <hade> gebirað, wis and weorðfull."
[006000 (60)],"    And we lærað þæt preostas wið aðas beorgan him georne, and hig eac swiðe forbeodan."
[006100 (61)],"    And we lærað þæt ænig preost ne lufige wifmanna neawyste ealles to swiðe, ac lufige his rihtæwe, þæt is his cirice."
[006200 (62)],"    And we lærað þæt æni preost ne stande on leasre gewitnesse, ne þeofa gewita beon."
[006300 (63)],    And we lærað þæt preost bisæce ordol æfre ne geæðe.
[006400 (64)],    And we lærað þæt preost wið þegn ne ladige buton þegnes foraðe.
[006500 (65)],"    And we lærað þæt preost ne beo hunta ne hafecere ne tæflere, ac plegge on his bocum swa his hade gebirað."
[006600 (68)],"    And we lærað þæt ælc preost scrife and dædbote tæce þam þe him andette, and eac to bote filste, and seoce men huslige þonne heom þearf si and hi eac smerige gif hi þæs girnan, and æfter forðsiðe georne behweorfe, and ne geþafige ænig unnitt æt þam lice, ac hit mid Godes ege wislice bebirge."
[006700 (69)],"    And we lærað þæt preosta gehwilc ægðer hæbbe ge fulluhtele ge seocum smyrels, and eac geara sy to folces gerihtum, and cristendom firðrige georne on æghwilce wisan, and ægðer do ge wel bodige ge wel bisnige; þonne geleanað him þæt ælmihtig God swa hym leofost bið."
[006800 (70)],"    And we lærað þæt ælc preost wite to cyðanne, þonne he crisman fecce, hwæt he on gebedum for cyngc and biscop gedon hæbbe."
