id,text
"[('', '')]","Ðis is ðæt frið, ðæt ælfred cyninc & Gyðrum cyning & ealles Angelcynnes witan & eal seo ðeod ðe on Eastænglum beoð ealle gecweden habbað & mid aðum gefeostnod for hy sylfe & for heora gingran, ge for geborene ge for ungeborene, ðe Godes miltse <recce> oððe ure."
"[('', '')]","Ærest ymb ure landgemæra: up on Temese, & ðonne up on Ligan, & andlang Ligan oð hire æwylm, ðonne on gerihte to Bedanforda, ðonne up on Usan oð Wætlingastræt."
"[('', '')]","Ðæt is ðonne, gif man ofslægen weorðe, ealle we lætað efendyrne Engliscne & Deniscne, to VIII healfmearcum asodenes goldes, buton ðam ceorle ðe on gafollande sit & heora liesengum, ða syndan eac efendyre: ægðer to CC scillinga."
"[('', '')]","& gif man cyninges ðegn beteo manslihtes, gif he hine ladian dyrre, do he þæt mid XII cininges ðegnum."
"[('', '')]","Gif ma ðone man betyhð, ðe bið læssa maga ðone se cyninges ðegn, ladige he hine mid XI his gelicena & mid anum cyninges ðægne & swa ægehwilcre spræce ðe mare sy ðone IIII mancussas."
"[('', '')]","& gyf he ne dyrre, gylde hit ðrygylde, swa hit man gewyrðe."
"[('', '')]",& þæt ælc man wite his getyman be mannum & be horsum & be oxum.
"[('', '')]","& ealle we cwædon on <ða> dæge ðe mon ða aðas swor, þæt ne ðeowe ne freo ne moton in ðone here faran butan leafe, ne heora nan ðe ma to us."
"[('', '')]","Gif ðonne gebyrige, þæt for neode heora hwylc wið ure bige habban wille oððe we wið heora mid yrfe & mid æhtum, ðæt is to ðafianne on ða wisan, þæt man gislas sylle friðe to wedde & to swutulunge, þæt man wite, ðæt man clæne bæc hæbbe."
