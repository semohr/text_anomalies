id,text
[000100 (0.1)],"    Ðis synd ða friðmal & ða forword, ðe æthelred cyng & ealle his witan wið ðone here gedon habbað, ðe Anlaf & Iustin & Guðmund Stegitan sunu mid wæron."
[000200 (1)],"    Ðæt ærost, þæt woroldfrið stande betweox Æthelrede cynge & eallum his leodscipe & eallum ðam here, ðe se cyng þæt feoh sealde, æfter ðam formalan, ðe Sigeric arcebiscop & Æðelwerd ealdormann & Ælfric ealdorman worhton, ða hu abædon æt ðam cynge, þæt hy mostan ðam læppan frið gebicgean, ðe hy under cynge hand ofer hæfdon."
[000300 (1.1)],"    & gif ænig sciphere on Englaland hergie, þæt we habban heora ealra fultum; & we him sculon mete findon, ða hwile ðe hy mid us beoð."
[000400 (1.2)],"    & ælc ðæra landa ðe ænigne friðige ðæra ðe <ænglaland> hergie, beo hit utlah wið us & wið ealne here."
[000500 (2)],"    & ælc ceapscip frið hæbbe, ðe binnan muðan cuman, ðeh hit unfriðscyp sy, gyf hit undrifen bið."
[000600 (2.1)],"    & ðeh hit gedriuen beo & hit ætfleo to hwilcre friðbyrig, & ða menn up ætberstan into ðære byrig, ðonne habban ða men frið & þæt hy him mid bringað."
[000700 (3)],"    & ælc agenra friðmanna frið hæbbe, ge on lande ge on wætere, ge binnan muðan ge butan."
[000800 (3.1)],"    Gyf æðelredes cynges friðman cume on unfriðland, & se here ðærto cume, hæbbe frið his scip & ealle his æhta."
[000900 (3.2)],    Gyf he his scip upp getogen hæbbe oððon hulc geworhtne oððon geteld geslagen: þæt he ðær frið hæbbe & ealle his æhta.
[001000 (3.3)],"    Gyf he his æhta bere geman ðara unfriðmanna æhta into huse, ðolie his æhta & æbbe sylf frið & feorh, gif he hine cyðe."
[001100 (3.4)],"    Gyf se friðman fleo oððon feohte & nelle hine cyðan: gif hine man ofslea, licge ungylde."
[001200 (4)],"    Gyf man beo æt his æhtan bereafod, & he wite of hwilcum scipe, agyfe steoresman ða æhta oððon gange feowra sum to & oðsace & beo him sylf fifta, þæt he hit ariht name, swa hit ær geforword wæs."
[001300 (5)],"    Gyf ænglisc man Deniscne ofsleo, frigman frigne, gylde hine mid XXV pundum, oððon man ðone handdædan agyfe; & do se Denisca ðone Engliscan ealswa, gif hine ofslea."
[001400 (5.1)],"    Gyf Englisc man Deniscne ðræl ofslea, gylde hine mid punde, & se Denisca Engliscne ealswa, gif he hine ofslea."
[001500 (5.2)],"    Gyf eahta men beon ofslagene, ðonne is þæt friðbrec, binnan byrig oððon <buton>."
[001600 (5.2)],    Binnan eahta mannum bete man þæt fullum were.
[001700 (6)],"    Gyf hit binnan byrig gedon bið, seo friðbræc, fare seo buruhwaru sylf to & begyte ða banan, cuce oððe deade, heora <nyhstan> magas, heafod wið heafde."
[001800 (6)],"    Gyf hy nellan, fare se ealdorman to; gif he nelle, fare se cyning to; gif he nelle, licge se ealdordom on unfriðe."
[001900 (6.1)],"    Æt eallum slyht & æt ealre ðære hergunge & æt eallum ðam hearmum, ðe ær ðam gedon wære, ær ðæt frið geset wære, man ealle onweig læte, & nan man þæt ne rece ne bote ne bidde."
[002000 (6.2)],    & þæt naðor ne hy ne we ne underfon oðres wealh ne oðres ðeof ne oðres gefan.
[002100 (7)],"    & gif man secge on landesmann, þæt he orf stæle oððon man sloge, & hit secge an sceiðman & an landesman, ðonne ne beo he <nanes> andsæces wyrðe."
[002200 (7.1)],"    & gif heora menn slean ure eahta, ðonne beoð hy utlage ge wið hy ge wið us & ne beo nanre bote weorðe."
[002300 (7.2)],    Twa and twentig <ðusend> punda goldes & seolfres man gesealde ðam here of ænglalande wið friðe.
[002400 (8)],"    Gyf hwa befo þæt him losod wæs, cenne se, ðe he hit æt befo, hwanon hit him come; sylle on hand & sette borh, þæt he bringe his geteaman in, ðær hit besprecen bið."
[002500 (8.1)],"    Gif he liuiendre handa team gecenne, & sy on oðere scire se, ðe he to tymð, hæbbe swa <langne> fyrst, swa ðærto gebyrige."
[002600 (8.1)],"    Sette on ða hand, ðe hit him sealde, & bidde, þæt he clænsie, gif he mæge."
[002700 (8.2)],"    Gif he tofeoht, ðonne clænsnoð he ðene, ðe hit ær æt befangen wæs."
[002800 (8.2)],"    Cenne he syððan, hwanan hit him come."
[002900 (8.3)],"    Gif he cenne ofer I scira, hæbbe I wucena fyrst; gif he cenne ofer II scira, hæbbe II wucena fyrst; gyf he cenna ofer III scira, hæbbe III wucena fyrst: ofor eallswa fela scira swa he cenne, hæbbe swa fela wycena fyrst."
[003000 (8.4)],"    & cume hit mon æure, ðær hit ærost befangen beo."
[003100 (9)],"    Hwilon stod, þæt man sceolde ðrywa tyman, ðær hit ærest befangen wære, & syððan fylgean teame, swa hwær swa man to cende."
[003200 (9)],"    Ða geræddan witan, þæt hit betere wære, þæt man æure tymde, ðær hit ærest befangen wære, swa longe þæt man wiste, hwær hit ætstandan wolde, ðy læs ðe mon unmihtigne man to feor & to lange for his agenan swencte."
[003300 (9)],"    Swunce mare se, ðe þæt unriht gestreon on his handa stode, & læsse se ðe ðær ariht onspræce."
[003400 (9.1)],"    Warige eac hine se ðe his hagen befoð: he to ælcan teame hæbbe getrywne borh & beorge, þæt he awoh ne befo, ðy les ðe hine mon swence, swa he oðerne man ðohte."
[003500 (9.2)],"    Gyf hwa to deadan tyme buton he yruenoman hæbbe, ðe hit clænsie, geswutelie mid gewitnysse, gif he mæge, þæt he riht cenne, se ðe hit tyme; & clænsnige hine sylfne mid ðam."
[003600 (9.2)],"    Ðonne bið se deada besmiten, buton he frind hæbbe, ðe hine mid rihte clænsnian, swa he sylf scolde, gif he mehte oðð liues wære."
[003700 (9.3)],"    Gif he ðonne ðære freonda hæfð, ðe þæt don durron, ðonne berst se team, swa wel swa he liues wære & sylf andsæc worhte; stent ðonne ðeofscyldig se ðe hit on handa hæfð: forðam a bið andsæc swiðere ðonne onsagu."
[003800 (9.4)],"    Eac betweox teame, gif hwa tofehð & na furðor team ne cenð, ac agnian wile, ne mæg mon ðæs wyrnan, gif getrywe gewitnes him to agenunge rymð: forðam agnung bið ner ðam ðe hæfð ðonne ðam ðe æftersprecð."
