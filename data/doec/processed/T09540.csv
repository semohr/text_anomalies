id,text
[000100 (0.1)],"In nomine Domini, anno dominciae incarnationis MVIII."
[000200 (0.2)],"    Ðis is seo gerædnes, þe Engla cyng & ægðer ge gehadode ge læwede witan gecuran and geræddan."
[000300 (1)],"    Ðæt is þonne ærest, þæt we ealle ænne God lufian & weorðian & ænne Cristendom georne healdan & ælcne hæðendom mid ealle aweorpan; & þæt we habbað ealle ægþer ge mid worde ge mid wedde gefæstnod, þæt we under anum cynedome ænne Cristendom healdan willað."
[000400 (1.1)],"    & ures hlafordes gerædnes & his witena is, þæt man rihte laga up arære & ælce unlaga georne afylle, & þæt man læte beon æghwylcne man rihtes wyrþe, & þæt man frið & freondscype rihtlice healde innan þysan earde for Gode & for worolde."
[000500 (2)],"    & ures hlafordes gerædnes & his witena is, þæt man Cristene menn & unforworhte of earde ne sylle, ne huru on hæþene leode, ac beorge man georne, þæt man þa sawla ne forfare, þe Crist mid his agenum life gebohte."
[000600 (3)],"    & ures hlafordes gerædnes & his witena is, þæt man Cristene men for ealles to lytlum to deaðe ne fordeme."
[000700 (3.1)],"    Ac elles geræde man friðlice steora folce to þearfe & ne forspille for lytlum Godes handgeweorc & his agenne ceap, þe he deore gebohte."
[000800 (4)],"    & ures hlafordes gerædnes & his witena is, þæt ælces hades menn georne gebugan for Gode & for worolde, ælc to þam rihte, þe him to gebyrige."
[000900 (4.1)],"    & huruþinga Godes þeowas biscopas & abbudas, munecas & mynecena, preostas & nunnan to rihte gebugan & regollice libban & for eall Cristen folc þingian georne."
[001000 (5)],"    & ures hlafordes gerædnes & his witena is, þæt muneca gehwylc, þe ute sy of mynstre & regoles ne gyme, do swa him þearf is: gebuge georne into mynstre mid eallum eadmettum & misdæda geswice & bete swyþe georne þæt he abrocen hæbbe; geðence word & wedd, þe he Gode betæhte."
[001100 (6)],"    & se munuc, þe mynster næbbe, cume scirebiscope & trywsie hine sylfne wið God & wið men, & he huru þreo þing þanan forð healdan wille, þæt is his clænnese & munuclice scrudware & þeowian his Drihtne, swa wel swa he betst mæge."
[001200 (6.1)],"    & gyf he þæt gelæste, þonne bið he wyrðe, þæt hine man þe bet healde, wunige þær he wunige."
[001300 (7)],"    & canonicas, þær seo ar sy, þæt hy beoddern & slæpern habban magan, healdan heora mynster mid rihte & mid clænnesse, swa heora regol tæce: oððon riht is, þæt þolige þære are se ðe þæt nelle."
[001400 (8)],"    & ealle mæssepreostas we biddað & lærað, þæt hy beorgan heom sylfum wið Godes yrre."
[001500 (9)],"    Fulgeorne hy witan, þæt hy nagon mid rihte þurh hæmedþing wifes gemanan."
[001600 (9.1)],"    & se ðe þæs geswican wille & clænnesse healdan, hæbbe he Godes miltse, & þærtoeacan to woroldweorðscype, þæt he sy þegenweres & þegenrihtes wyrðe, ge on life ge on legere."
[001700 (9.2)],    & se þe þæt nelle þæt his hade gebyrige: wanige his weorðscype ge for Gode ge for worolde.
[001800 (10)],    & æghwylc Cristen man eac unriht hæmed georne forbuge & godcunde laga rihtlice healde.
[001900 (10.1)],    & sy ælc cyrice on Godes griðe & on ðæs cynges & on ealles Cristenes folces.
[002000 (10.2)],"    & ænig man heonan forð cyrican ne ðeowige, ne cyricmagunge mid unriht ne macie, ne cyricþen ne utige butan biscopes geþehte."
[002100 (11)],    & gelæste man Godes gerihta georne æghwylce geare.
[002200 (11.1)],    Ðæt is sulhælmessan XV niht onufan eastran & geogoðe teoðunge be pentecosten & eorðwæstma be ealra halgena mæssan & Romfeoh be Petres mæssan & leohtgescot þriwa on geare.
[002300 (12)],"    & saulsceat is rihtast, þæt man symle gelæste æt openum græfe."
[002400 (12.1)],"    & gyf man ænig lic of rihtscriftscire elles hwar lecge, gelæste man saulsceat swa þeh into þam mynstre, þe hit to hyrde."
[002500 (12.2)],"    & ealle Godes gerihta fyrðrige man georne, ealswa hit þearf is."
[002600 (12.3)],    & freolsa & fæstena healde man rihtlice.
[002700 (13)],"    Sunnandæges freols healde man georne, swa þærto gebyrige."
[002800 (13.1)],    & cypinga & folcgemota on ðam halgan dæge geswice man georne.
[002900 (14)],    & sancte Marian freolstida ealle weorðie man georne ærest mid fæstene & syððan mid freolse.
[003000 (14.1)],    & to æghwylces apostoles heahtide fæste man & freolsige; buton to Philippus & Iacobus freolse ne beode we nan fæsten for þam eastorlican freolse.
[003100 (15)],"    Elles oðre freolsa & fæstena healde man georne, swa swa þa heoldan þa ðe betst heoldan."
[003200 (16)],"    & sancte Eadwerdes mæssedæg witan habbað gecoren, þæt man freolsian sceal ofer eal Englaland onXV kalendas Aprilis."
[003300 (17)],"    & fæstan ælce Frigedæg, butan hit freols sy."
[003400 (18)],    & ordal & aðas syndan tocweðen freolsdagum & rihtymbrendagum & fram Adventum Domini oð octabas Epiphani<../images/etail.gif>& fram Septuagessiman oð XV niht ofer eastran.
[003500 (19)],"    & beo ðam halgum tidan, ealswa hit riht is, eallum Cristenum mannum sib & som gemæne, & ælc sacu getwæmed."
[003600 (20)],"    & gyf hwa oðrum scyle borh oððon bote æt woroldlican þingan, gelæste hit georne ær oððon æfter."
[003700 (21)],"    & sy ælc wydewe, þe hy sylfe mid rihte gehealde, on Godes griðe & on þæs cynges."
[003800 (21.1)],    & sitte ælc XII monað werleas; ceose syððan þæt heo sylf wille.
[003900 (22)],"    & æghwylc Cristen man do, swa him þearf is: gyme his Cristendomes georne & gewunige gelomlice to scrifte & unforwandodlice his synna gecyðe & geornlice bete, swa swa him man tæce."
[004000 (22.1)],"    & gearwige eac to huslgange oft & gelome gehwa hine sylfne, & word & weorc fadige mid rihte & að & wedd wærlice healde."
[004100 (23)],"    & æghwylc unriht aweorpe man georne of þysan earde, þæs þe man gedon mæge."
[004200 (24)],"    & swicollice dæda & laðlice unlaga ascunige man swyðe, þæt is: false gewihta & woge gemeta & lease gewitnessa & fracodlice ficunga, & egeslice manswara & deoflice dæda on morðweorcan & on manslihtan, on stalan & on strudungan, on gitsungan & on gifernessan, on ofermettan & on oferfyllan, on swiccræftan & on mistlican lahbrycan, on hadbrycan & on æwbrican & on mæniges cynnes misdædan."
[004300 (26)],    Ac lufige man Godes riht heonan forð georne wordes & dæde; þonne wyrð þysse þeode sona God milde.
[004400 (26.1)],"    & beo man georne ymbe friðes bote & ymbe feos bote æghwar on earde, & ymbe burhbota on æghwylcan ende & ymbe fyrdunga eac, be ðam þe man geræde, aa þonne neod sy."
[004500 (27)],"    & ymbe scipfyrðrunga, swa man geornost mæge, þæt æghwylc geset sy sona ofer eastran æghwylce geare."
[004600 (28)],"    & gyf hwa butan leafe of fyrde gewende, þe se cyning sylf on sy, plihte him sylfum & ealre his are."
[004700 (28.1)],"    & se þe elles of fyrde gewende, beo se CXX scillinga scyldig."
[004800 (29)],"    & gyf ænig amansumad man, butan hit friðbena sy, on þæs cynges neaweste ahwar gewunige, ær ðam þe he hæbbe godcunde bote georne gebogene, þonne plihte he him sylfum & eallan his æhtan."
[004900 (30)],"    & gyf hwa ymb cyninges feorh syrwe, sy he his feores scyldig; & gif he ladian wille, do þæt be ðæs cynges wergylde oððe mid þryfealdan ordale on Engla lage."
[005000 (31)],"    & gyf hwa forsteal oððon openne wiþercwyde ongean lahriht Christes oððe cyninges ahwar gewyrce, gylde swa wer swa wite swa lahslite, aa be ðam þe seo dæd sy."
[005100 (31.1)],"    & gyf he ongean riht þurh æhlyp geonbyrde & swa gewyrce, þæt hine man afylle, licge ægylde eallan his freondan."
[005200 (32)],"    & æfre alicgan heonan forð þa unlaga, þe ær þysan wæran to gewunelice wide."
[005300 (33)],    & æghwylce unlaga alecge man georne.
[005400 (33.1)],"    Forþam þurh þæt hit sceal on earde godian to ahte, þe man unriht alecge & rihtwisnesse lufie for Gode & for worolde."
[005500 (34)],    Ealle we scylan ænne God lufian & weorðian & ælcne hæðendom mid ealle aweorpan.
[005600 (35)],"    & utan ænne cynehlaford holdlice healdan & lif & land samod ealle werian, swa wel swa we betst magan, & God ealmihtigne inwerdre heortan fultumes biddan."
