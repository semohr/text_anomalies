id,text
[000100 (0.1)],Anno MXIIII ab incarnatione Domini nostri Iesu Christi.
[000200 (0.2)],"    Þis is an ðara gerædnessa, þe Engla cyningc gedihte mid his witena geþeahte."
[000300 (1)],"    Þæt is ærest, þæt he wile, þæt ealle Godes circan beon fulles griðes wurðe."
[000400 (1.1)],"    And gif æfre ænig man heonan forð Godes ciricgrið swa abrece, þæt he binnon ciricwagum mansleaga wurðe, þonne sy þæt botleas, & ehte his ælc þara þe Godes freond sy, buton þæt gewurðe, þæt he þanon ætberste & swa deope friðsocne gesece, þæt se cyningc him þurh þæt feores geunne, wið fulre bote ge wið God ge wið men."
[000500 (2)],"    And þæt is þonne ærest, þæt he his agenne wer gesille þam cyninge & Christe & mid þam hine silfne inlagige to bote."
[000600 (2.1)],    Forðam Cristen cyning is Cristes gespelia on Cristenre þeode; and he sceal Cristes abilgðe wrecan swiðe georne.
[000700 (3)],"    And gif hit þonne to bote gega, & se cyngc þæt geþafige, þonne bete man þæt ciricgrið into ðare circan be þæs cyninges fullan mundbryce & þa mynsterclænsunge begite, swa þarto gebirige, & wið God huru þingian georne."
[000800 (4)],"    And gif be cwicum mannum ciricgrið abrocen beo, betan man georne be þam þe seo dæd sy, sy hit þurh feohtlac, si hit þurh reaflac si hit þurh unriht hæmed, si þurh þæt þæt hit sy: bete man æfre ærest þone griðbryce into ðare circan, be þam þe seo dæd sy & be þam þe þare circan mæð sy."
[000900 (5)],"    Ne syn ealle cyrcan na gelicre mæðe worldlice wirðe, þeah hi godcundlice habban halgunge gelice."
[001000 (5.1)],"    Heafodmynstres griðbryce æt botwurðan þingan bete man be cyninges munde, þæt is mid V pundum on Engla lage, and medemran mynstres mid hundtwelftigan scillingum þæt is be cyninges wite, and þonne git læssan mid sixtigan scillingum; and æt feldcircan mid XXX scillingum."
[001100 (5.2)],    A sceal mid rihte dom æfter dæde & medmung be mæþe.
[001200 (6)],"    And be teoðunge se cyng & his witan habbað gecoren & gecweden, ealswa hit riht is, þæt ðriddan dæl þare teoðunge, þe to circan gebyrge, ga to ciricbote & oðer dæl þam Godes þeowum, þridde Godes þearfum & earman þeowetlingan."
[001300 (7)],"    And wite Cristenra manna gehwilc, þæt he his Drihtene his teoþunge, a swa seo sulh þone teoðan æcer gega, rihtlice gelæste be Godes miltse & be þam fullan wite, þe Eadgar cyningc gelagode."
[001400 (8)],"    Ðæt is: Gif hwa teoþunge rihtlice gelæstan nelle, þonne fare to þæs cyninges gerefa & þæs mynstres mæssepreost oððe þæs landrican & þæs biscopes gerefa, & niman unþances ðone teoðan dæl to ðam mynstre, þe hit to gebirige, & tæcan him to ðam nigoðan dæle; & todæle man ða eahta dælas on twa & fo se landhlaford to healfum, to healfum se biscop, si hit cyninges man, sy hit þegnes."
[001500 (9)],    And sy ælc geoguðe teoðung gelæst be pentecosten be wite; and eorðwestma be emnihte oððe huru be ealra halgena mæssan.
[001600 (10)],    And Romfeoh gelæste man æghwilce geare be Petres mæssan.
[001700 (10.1)],"    & se þe þæt nelle gelæstan, sille þartoeacan XXX pæniga & gilde þam cyninge CXX scillinga."
[001800 (11)],    And ciricsceat gelæste man be Martinus mæssan.
[001900 (11.1)],"    & se þe ðæt ne gelæste, forgilde hine mid twelffealdan, & þam cyninge CXX scillinga."
[002000 (12)],"    Sulhælmessan gebireð þæt man gelæste be wite æghwilce geare, þonne XV niht beoð agan ofer eastertid."
[002100 (12.1)],    & leohtgescot gelæste man to candelmæssan; do oftor se ðe wille.
[002200 (13)],"    And sawlsceat is rihtast, þæt man symle gelæste a æt openum græfe."
[002300 (14)],"    And ealle Godes gerihta firðrige man georne, ealswa hit þearf is."
[002400 (15)],"    And gif hwa þæt nelle, gewilde man hine to rihte mid worldlicre steore; & þæt si gemæne Criste & cyninge, ealswa hit iu wæs."
[002500 (16)],    And freolsa & fæstena be wite healde man rihtlice.
[002600 (17)],    And Sunnondaga cypinga forbeode man georne be fullan worldwite.
[002700 (18)],    And weofodþena mæðe medemige man for Godes ege.
[002800 (19)],"    Gif man mæssepreost tihtlige, þe regollice libbe, andfealdre spræce, mæssige, gif he durre, & ladige hine on ðam husle silf hine silfne; and æt þrifealdre spræce ladige, gif he durre, eac on ðam husle mid twam his gehadan."
[002900 (20)],"    Gif man diacon tihtlige, þe regollice libbe, andfealdre spræce, nime twegen his gehadan & ladige hine mid þam."
[003000 (20.1)],"    And gif man hine tihtlige þryfealdre spræce, nime six his gehadan & ladige mid þam & beo he silf seofoða."
[003100 (21)],"    Gif man folciscne mæssepreost mid tihtlan belecge, þe regollif næbbe, ladige hine swa swa diacon, þe regollife libbe."
[003200 (22)],"    Gif man freondleasne weofodþen mid tihtlan belecge, þe adfultum næbbe, ga to corsnæde, & þar þonne æt gefare þæt þæt God wille, buton he on husle ladian mote."
[003300 (23)],"    And gif man gehadodne mid fæhðe belecge & secge, þæt he wære dædbana oððe rædbana, ladige mid his magan, þe fæhðe moton mid beran oððe fore betan."
[003400 (24)],"    And gif he sy mægleas, ladige mid geferan oððe fæste to corsnæde, & þaræt gefare þæt þæt God ræde."
[003500 (25)],"    And ne þearf ænig mynstermunuc ahwar mid rihte fæhðbote biddan ne fæhðbote betan: he gæð of his mæglage, þonne he gebihð to regollage."
[003600 (26)],"    Gif mæssepreost manslaga wurðe oððe elles manweorc to swiðe gewurce, þonne þolige he ægðres ge hades ge eardes & wræcnige swa wide swa papa him scrife & dædbete georne."
[003700 (27)],"    Gif mæssepreost ahwar stande on leasre gewitnesse oððe on mænan aðe oððe þeofa gewita & geweorhta beo, þonne sy he aworpen of gehadodra gemanan & þolige ægðer ge geferscipes ge freondscipes ge æghwilces wurðscipes, buton he wið God & wið men þe deoplicor gebete, fullice swa biscop him tæce, & him borh finde, þæt he þanan forð æfre swilces geswice."
[003800 (27.1)],"    And gif he ladian wille, geladige be dæde mæðe swa mid þryfealdre lade, be þam þe seo dæd sy."
[003900 (28)],"    Gif weofodþen be boca tæcincge his agen lif rihtlice fadige, þonne sy he fulles þegnweres & weorðscipes wurðe ge on life ge on legere."
[004000 (29)],"    And gif he his lif misfadige, wanige his weorðscipe, be þam þe seo dæd sy."
[004100 (30)],"    Wite, gif he wille: ne gebirað him nan þingc ne to wife ne to worldwige, gif he Gode wile rihtlice hyran & Godes laga healdan, swa swa his hade gedafenað mid rihte."
[004200 (31)],"    Ac we lærað georne & luflice biddað, þæt ælces hades men þam life libban, þe heom to gebirige."
[004300 (31.1)],"    & heonan forð we willað, þæt abbodas & munecas regollicor libban, þonne hi nu ær ðisan on gewunan hæfdon."
[004400 (32)],"    And se cyngc beodeð eallum his gerefan on æghwilcere stowe, þæt ge þam abbodan æt eallum worldneodum beorgan, swa ge betst magon, & be þam þe ge willan Godes oððe minne freondscipe habban, filstan heora wicneran æghwar to rihte, þæt heo sylfe magan þe oftor on mynstrum fæste gewunian & regollice libban."
[004500 (33)],"    And gif man gehadodne oððe ælþeodigne man þurh ænig þinc forræde æt feo oððe æt feore, oððe hine bænde oððe hine beate oððe gebismrige on ænige wisan, þonne sceal him cyngc beon for mæg & for mundboran, buton he elles oðerne hæbbe."
[004600 (34)],"    And bete man ægðer ge him ge þam cynge, swa swa hit gebirige, be þam þe seo dæd sy, oððe he ða dæde wrece swiðe deope."
[004700 (35)],"    Cristenum mannum gebirað swiðe rihte, þæt he Godes abilgðe wrece swiðe georne."
[004800 (36)],"    And wise wæran worldwitan, þe to godcundan rihtlagan woroldlaga settan, folce to steore, & Criste & cyninge gerihtan þa bote, þar man swa scolde manega for neode gewildan to rihte."
[004900 (37)],"    Ac on þam gemotan, þeah rædlice wurðan on namcuðan stowan, æfter Eadgares lifdagum, Cristes lage wanodan, & cyninges laga litledon."
[005000 (38)],"    And þa man getwæmde þæt ær wæs gemæne Criste & cynincge on worldlicre steore; & a hit wearð þe wirse for Gode & for worlde; cume nu to bote, gif hit God wille."
[005100 (39)],"    And git mæg ðeah bot cuman, wille hit man georne on eornost aginnan."
[005200 (40)],"    And gif man eard wille rihtlice clænsian, þonne mot man smeagan & geornlice spirian, hwar ða manfullan wununge habban, þe nellað geswican ne for Gode betan."
[005300 (40)],"    Ac swa hwar swa hi man finde, gewilde hi to rihte þances oððe unðances, oððe hi afirsige mid ealle of earde, buton hi gebugan & to rihte gewændan."
[005400 (41)],"    Gif munuc oððe mæssepreost wiðersaca wurðe mid ealle, he sy amansumod æfre, buton he þe rædlicor gebuge to his þearfe."
[005500 (42)],"    And se þe Godes utlagan ofer þone andagan, þe se cyngc sette, hæbbe on gewealde, plihte to him sylfum & ealre his are wið Cristes gespelian, þe Cristendom & cynedom healdað & wealdað, þa hwile þe þæs God geann."
[005600 (43)],"    Ac uton don, swa us <þearf> is: uton niman us to bisnan þæt ærran worldwitan to ræde geræddon, æþelstan & Eadmund & Eadgar, þe nihst wæs, hu hi God weorðodon & Godes lage heoldon & Godes gafel læstan, þa hwile þe hi leofodon."
[005700 (43.1)],"    & utan God lufian innewerdre heortan & Godes laga giman, swa wel swa we betst magon."
[005800 (44)],    And uton rihtne Cristendom geornlice wurðian & ælcne hæðendom mid ealle oferhogian.
[005900 (44.1)],    And uton ænne cynehlaford holdlice healdan; & freonda gehwilc mid rihtan getriwðan oðerne lufige & healde mid rihte.
