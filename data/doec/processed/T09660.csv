id,text
[000100 (0.1)],    Norðhymbra preosta lagu.
[000200 (1)],"    Gyf hwa ænigum preoste ænig woh beode, beon ealle geferan mid biscopes filste georne ymbe þa bote & beon to ælcan rihte, swa swa hit awriten is,quasi cor unum et anima una."
[000300 (2)],"    And Godes forboda we forbeodað, þæt ænig preost oðre cirican naðer ne <gebicgæ> ne <geþicgæ>, buton hine hwa mid heafodgilte forwyrce, þæt he weofodþenunge þanon forð wyrðe ne sy."
[000400 (2.1)],"    & gif hit ænig preost elles gedo, þolige his wurðscipes & geferena freondscipes & he nahwar ne mæssige, ær hig hæbbe se þe hi mid rihte age."
[000500 (2.2)],"    & gilde se þe woh dide XX or þam biscope, XII or þam preoste, þe he of his circan asette, XII or eallum geferan, & þolige þæs feos eac, gif he on unriht ænig for oðres preostes circan sealde."
[000600 (2.3)],"    & ælc preost finde him XII festermen, þæt he preostlage wille healdan mid rihte."
[000700 (3)],"    And gif hwilc preost agilte & he ofer biscopes gebod mæssige, gilde for ðam gebode XX or, & þartoeacan þone gilt gebete, ðe hit ær geworhte."
[000800 (4)],"    Gif preost biscopes agen geban forbuge, gilde XX or."
[000900 (5)],"    Gif preost dom to læwedum sceote, þe he to gehadedum scolde, gilde XX or."
[001000 (6)],"    Gif preost arcediacones geban forbuge, gilde XII or."
[001100 (7)],"    Gif preost scildig sy & he ofer arcediacones gebod mæssige, gilde XII or."
[001200 (8)],"    Gif preost fulluhtes oððe scriftes forwyrne, gebete þæt mid XII or & huru wið God þingige georne."
[001300 (9)],"    Gif preost to rihtes timan crisman ne fecce, gilde XII or."
[001400 (10)],"    Æghwilc cild sy, we lærað, gefullod binnon nigon nihton, be wite VI or."
[001500 (10.1)],"    & gif hæþen cild binnon IX nihton þurh gimeliste forfaren sy, betan for Gode buton worldwite; & gif hit ofer nigan niht gewurðe, betan for Gode, & gilde XII or for ðare heorde, þe he wæs hæþen swa lange."
[001600 (11)],"    Gif preost folce miswissige æt freolse oððe fæstene, bete wið God & gilde XII or."
[001700 (12)],"    Gif preost on unriht ut of scire had begite, gilde XII or, & diacon VI or; & þolian his hades, buton scirebiscop heom hades geunne."
[001800 (13)],"    Gif preost on unhalgodon huse mæssige, gilde XII or."
[001900 (14)],"    Gif preost buton gehalgedon weofode mæssige, gilde XII or."
[002000 (15)],"    Gif preost on treowenan calice husl gehalgige, XII or."
[002100 (16)],"    Gif preost buton wine mæssige, gilde XII or."
[002200 (17)],"    Gif preost husl forgime, gilde XII or."
[002300 (18)],"    Gif preost anes dæges mæssige oftor þonne ðriwa, gilde XII or."
[002400 (19)],"    Gif man ciricgrið abrece, bete be circan mæðe & be þam þe hire mund sy."
[002500 (20)],"    Gif man mid cirican mangie, bete be lahslite."
[002600 (21)],"    Gif man cirican nydþeowige, gebete þæt be lahslihte."
[002700 (22)],"    Gif man preost of circan on unriht utige, bete þæt be lahslite."
[002800 (23)],"    Gif man preost gewundige, gebete man þa wyndlan & <biscope> to weofodbote for his hade sille XII or; æt diacone VI or to weofodbote."
[002900 (24)],"    Gif man preost ofslea, forgilde man hine be fullan were & biscope feower & XX or to weofodbote; æt diacone XII or to weofodbote."
[003000 (25)],"    Gif preost circan miswurðige, þe eal his wurðscipe of sceal arisan, gebete þæt."
[003100 (26)],"    Gif preost on circan ungedafenlice þingc gelogige, gebete þæt."
[003200 (27)],"    Gif preost ciricþingc utige, gebete þæt."
[003300 (28)],"    Gif preost silfwilles þa circan forlæte, ðe he to gehadod wæs, gebete þæt."
[003400 (29)],"    Gif preost oðerne forseo oððe gebismrige mid worde oððe mid weorce, gebete þæt."
[003500 (30)],"    Gif preost wið oðerne gefeohte, bete him & biscope."
[003600 (31)],"    Gif preost oðrum on unriht on fultume beo, gebete þæt."
[003700 (32)],"    Gif preost oðrum rihtes fultumes forwyrne, gebete þæt."
[003800 (33)],"    Gif preost oðerne unwarnode læte þæs, þe he wite, þæt him hearmian wille, gebete þæt."
[003900 (34)],"    Gif preost sceare misgime beardes oððe feaxes, gebete þæt."
[004000 (35)],"    Gif preost cwenan forlæte & oðre nime,anathema sit."
[004100 (36)],"    Gif preost on gesetne timan tida ne ringe oððe tida ne singe, gebete þæt."
[004200 (37)],"    Gif preost mid wæpnum innan circan cume, gebete þæt."
[004300 (38)],"    Gif preost misendebirde ciriclice gearþenunga, dæges oððe nihtes, gebete þæt."
[004400 (39)],"    Gif preost ordol misfadige, gebete þæt."
[004500 (40)],"    Gif preost searwað bewinde, gebete þæt."
[004600 (41)],"    Gif preost oferdruncen lufige oððe gliman oððe ealascop wurðe, gebete þæt."
[004700 (42)],"    Gif preost forhele, hwæt on his scriftscire betweox mannum to unrihte rixige, gebete þæt."
[004800 (43)],"    Gif preost geargerihta unmynegode læte, gebete þæt."
[004900 (44)],"    Gif preost sinoð forbuge, gebete þæt."
[005000 (45)],"    Gif preost to rihte gebugan nelle, ac ongean biscopes gerædnesse wiðerige, gebete þæt oððe beo he asyndred of gehadodra gemanan & þolige ægðer ge geferscipes ge æghwilces wurðscipes, buton he gebuge & ðe deoppor gebete."
[005100 (46)],"    Gif hwa Godes lage oððe folclage wirde, gebete hit georne."
[005200 (47)],    Ealle we sculon ænne God wurðian & lufian & ænne Cristendom georne healdan & ælcne hæþendom mid ealle awurpan.
[005300 (48)],"    Gif þonne æni man agiten wurðe, þæt ænigne hæðenscipe heonan forð dreoge oððe on blot oððe on firhte oððe on ænig wiccecræft lufige oððe idola wurðinge, gif he sy cynges þegn, gilde X healfmarc, healf Criste, healf þam cynge."
[005400 (49)],"    Gif hit sy elles landagende man, gilde VI healfmarc, healf Criste & healf landrican."
[005500 (50)],"    Gif hit si færbena, gilde XII or."
[005600 (51)],"    Gif cyninges þegn ætsace, þonne nemne man him XII, and nime his maga XII & XII wallerwente; & gif his berste, þonne gilde he lahsliht: X healfmarc."
[005700 (52)],"    Gif landagende man ætsace, þonne nemne man him his gelican ealswa micel wente swa cyninges þegne; gif him þæt berste, gilde lahsliht: VI healfmarc."
[005800 (53)],"    Gif cyrlisc man ætsæce, þonne nemne man him his gelicena ealswa micel wente swa ðam oðrum; gif him þæt berste, þonne gilde he lahsliht: XII or."
[005900 (54)],"    Gif friðgeard sy on hwæs lande abuton stan oððe treow oððe wille oððe swilces ænigge fleard, þonne gilde se ðe hit worhte lahsliht, healf Criste healf landrican."
[006000 (54.1)],"    & gif se landrica nelle to steore filstan, þonne habbe Crist & cyningc þa bote."
[006100 (55)],    Sunnandæges cypingc we forbeodað æghwar & ælc folcgemot & ælc weorc & ælce lade ægðer ge on wæne ge on horse ge on byrdene.
[006200 (56)],"    Se þe ænig þissa do, gilde wite: friman XII or, ðeowman ða hyde; buton wegferende, þa moton for neode meteneade ferian; & for unfriðe man mot freolsæfenan nide fulfaran betweonan Eferwic & six mila gemete."
[006300 (57)],"    Se þe freols oððe rihtfæsten brece, gilde wite XII or."
[006400 (57.1)],"    & we willað, þæt ælc Rompæni beo gelæst be Petres mæssan to ðam bisceopstole."
[006500 (57.2)],"    & we willað, þæt man namige on ælcon wæpengetace II triwe þegnas & ænne mæssepreost, þæt hi hit gegaderian & eft agifan, swa hi durran to swerian."
[006600 (58)],"    Gif cyninges þegn oððe ænig landrica hit forhæbbe, gilde X healfmarc, healf Criste healf cynge."
[006700 (59)],"    Gif hwilc tunesman ænigne pænig forhele oððe forhæbbe, gilde se landrica þone pænig & nime ænne oxan æt ðam men; & gif landrica þæt forgime, þonne fo Crist & cyningc to fulre bote: XII or."
[006800 (60)],"    Gif hwa teoðinge forhealde & he sy cyninges þegn, gilde X healfmarc, landagende VI healfmarc, ceorl XII or."
[006900 (61)],"    And we forbeodað on Godes forbode, þæt nan man na ma wifa næbbe buton I; & seo beo mid rihte beweddod & forgifen."
[007000 (61.1)],    & þæt nan man ne wifige on neahsibban men þonne wiðutan þam IIII cneowe; ne nan man on his godsibbe ne wifige.
[007100 (61.2)],"    & gif hit hwa gedo, nabbe he Godes mildse, buton he geswice & bete, swa biscop getæce."
[007200 (62)],"    Gif he þonne on ðam unrihte geendige, þolige he clænes legeres & Godes mildse."
[007300 (63)],"    Gif hwa wið nunnan forlicge, sy ægðer his weres scildig, ge he ge heo."
[007400 (63.1)],"    & gif hi on ðam geendigan buton geswicennesse, þolian clænes legeres & Godes mildse."
[007500 (64)],"    Gif hwa his rihtæwe lifigende forlæte & on oðran wife on unriht gewifige, næbbe he Godes myldse, buton he hit gebete."
[007600 (65)],"    Ac healde gehwa mid rihte his æwe þa hwile þe heo libbe; buton þæt gewurðe, þæt hi buta geceosan be biscopes geþeahte, þæt hi getwæman & þanon forð willan clænnesse healdan."
[007700 (66)],"    Gif ænig man heonan forð rihte laga wyrde, gebete hit georne."
[007800 (67)],    Ealle we sculon ænne God lufian & wurðian & ænne Cristendom georne healdan & ælcne hæðendom mid ealle awurpan.
[007900 (67.1)],"    & we willað, þæt landceap & lahceap & witword & getrywe gewitnes & riht dom & fulloc & frumtalu fæste stande & dryncelean & hlafordes rihtgifu, & huru an Cristendom & an cynedom æfre on ðeode."
[008000 (68)],Sit nomen Domini benedictum ex hoc nunc et usque in seculum.
