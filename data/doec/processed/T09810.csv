id,text
[000100 (1)],"    Ðegenes lagu: Ðegenlagu is, þæt he sy his bocrihtes wyrðe & þæt he ðreo ðinc of his lande do: fyrdfæreld & burhbote & brycgeweorc."
[000200 (1.1)],"    Eac of manegum landum mare landriht arist to cyniges gebanne, swilce is deorhege to cyniges hame & scorp to friðscipe & sæweard & heafodweard & fyrdweard, ælmesfeoh & cyricsceat & mænige oðere mistlice ðingc."
[000300 (2)],"    Geneates riht: Geneatriht is mistlic be ðam ðe on lande stænt: on sumon he sceal landgafol syllan & gærsswyn on geare & ridan & auerian & lade lædan, wyrcan & hlaford feormian, ripan & mawan, deorhege heawan & sæte haldan, bytlian & burh hegegian, nigefaran to tune feccan, cyricsceat syllan & ælmesfeoh, heafodwearde healdan & horswearde, ærendian fyr swa nyr, swa hwyder swa him mon to tæcð."
[000400 (3)],    Kotsetlan riht: Kotesetlan riht be ðam ðe on lande stent: on sumon he sceal ælce Mondæge <ofer> geares fyrst his laforde wyrcan oðð III dagas ælcre wucan on hærfest.
[000500 (3.2)],    Ne ðearf he landgafol syllan.
[000600 (3.3)],"    Him gebyriað V æceres to habbanne; mare, gyf hit on lande <ðeaw> sy; & to lytel hit bið, beo hit a læsse; forðan his weorc sceal beon oftræde."
[000700 (3.4)],"    Sylle his heorðpænig on halgan Ðunresdæg, ealswa ælcan frigean men gebyreð, & werige his hlafordes inland, gif him man beode, æt sæwearde & æt cyniges deorhege & æt swilcan ðingan, swilc his mæð sy, & sylle his cyricsceat to Martinus mæssan."
[000800 (4)],"    Gebures gerihte: Geburgerihta syn mislice: gehwar hy syn hefige, gehwar eac medeme; On sumen lande is, þæt he sceal wyrcan to wicweorce II dagas swilc weorc, swilc him man tæcð, ofer geares fyrst ælcre wucan, & on hærfest III dagas to wicweorce & of Candelmæsse oð Eastran III; gif he aferað, ne ðearf he wyrcan ða hwile ðe his hors ute bið."
[000900 (4.1)],"    He sceal syllan on Michaeles mæssedæig X gafolpæniga & on Martinus mæssedæg XXIII systra beres & II henfugelas, on Eastran an geong sceap oððe II pæniga."
[001000 (4.1a)],"    & he sceal licgan of Martinus mæssan oð Eastran æt hlafordes falde, swa oft swa him to begæð."
[001100 (4.1b)],"    & of ðam timan, ðe man ærest ereð, oð Martinus mæssan he sceal ælcre wucan erian I æcer & ræcan sylf þæt sæd on hlafordes berne; toeacan ðam III æceras to bene & II to gærsyrðe; gyf he maran gærses beðyrfe, ðonne earnige ðæs, swa him man ðafige."
[001200 (4.2)],"    His gauolyrðe III æceras erige & sawe of his aganum berne, & sylle his heorðpænig & twegen & twegen fedan ænne headorhund & ælc gebur sylle VI hlafas ðam <inswane>, ðonne he his heorde to mæstene drife."
[001300 (4.3)],"    On ðam sylfum lande, ðe ðeos ræden on stænt, gebure gebyreð, þæt him man to landsetene sylle II oxan & I cu & VI sceap & VII æceras gesawene on his gyrde landes."
[001400 (4.3a)],"    Forðige ofer þæt gear ealle gerihtu, ðe him to gebyrigean; & sylle him man tol to his weorce & andlaman to his huse; ðonne him <forðsið> gebyrige, gyme his hlaford ðæs he læfe."
[001500 (4.4)],"    <Ðeos> landlagu stænt on suman lande; gehwar hit is, swa ic ær cwæð, hefigre, gehwar <eac> leohtre; forðam ealle landsida ne syn gelice."
[001600 (4.5)],"    On sumen landa gebur sceal syllan huniggafol, on suman metegafol, on suman ealugafol."
[001700 (4.6)],"    Hede se ðe scire healde, þæt he wite a, hwæt ealdlandræden sy & hwæt ðeode ðeaw."
[001800 (5)],"    Be ðam ðe beon bewitað: Beoceorle gebyreð, gif he gafolheorde healt, þæt he sylle ðonne lande geræd beo."
[001900 (5.1)],"    Mid us is geræd, þæt he sylle V sustras huniges to gafole; on suman landum gebyreð mare gafolræden."
[002000 (5.2)],"    Eac he sceal hwiltidum geara beon on manegum weorcum to hlafordes willan, toeacan benyrðe & bedripe & mædmæwecte."
[002100 (5.3)],"    & gyf he wel gelend bið, he sceal beon gehorsad, þæt he mæge to hlafordes seame þæt syllan oððe sylf lædan, swæðer him man tæce."
[002200 (5.4)],    & fela ðinga swa gerad man sceal don; eal ic nu atellan ne mæig.
[002300 (5.5)],"    Ðonne him forðsið gebyrige, hede se hlaford ðæs he læfe, bute hwet friges sy."
[002400 (6)],"    Gafolswane: Gafolswane gebyreð, þæt he sylle his slyht, be ðam ðe on lande stent."
[002500 (6.1)],"    On manegum landum stent, þæt he sylle ælce geare XV swyn to sticunge, X ealde & V gynge hæbbe sylf, þæt he ofer þæt arære; on manegum landum gebyreð deopre swanriht."
[002600 (6.2)],"    Gyme eac swan, þæt he æfter sticunge his slyhtswyn wel behweorfe sæncge: ðonne bið he ful wel gewyrces wyrðe."
[002700 (6.3)],    Eac he sceal beon swa ic ær be beocere cwæð oftræde to gehwilcon weorce & gehorsad to hlafordes neode.
[002800 (6.4)],    Ðeow swan & ðeow beocere æfter forðsiðe be anre lage wyrðe.
[002900 (7)],"    Be æhteswane: Æhteswane, ðe <inheorde> healt, gebyreð stifearh & his gewirce, ðonne he <spic> behworfen hæfð, & elles ða gerihtu, ðe ðeowan men to gebyriað."
[003000 (8)],"    Be manna metsunge: Anan esne gebyreð to metsunge XII pund godes cornes & II scipæteras & I god metecu, wuduræden be landside."
[003100 (9)],"    Be wifmonna metsunge: Ðeowan wifmen: VIII pund cornes to mete, I sceap oððe III pæniga to wintersufle, I syster beana to længtensufle, hwæig on sumera oððe I pænig."
[003200 (9.1)],"    Eallum æhtemannum gebyreð Midwintres feorm & Eastorfeorm, sulhæcer & <hærfesthandful> toeacan heora nydrihte."
[003300 (10)],"    Be folgeran: Folgere gebyreð, þæt he on twelf monðum II æceras geearnige, oðerne gesawene & oðerne unsawene; sædige sylf ðæne; & his mete & scoung & glofung him gebyreð."
[003400 (10.1)],"    Gyf he mare geearnian mæig, him bið sylfum fremu."
[003500 (11)],"    Be sædere: Sædere gebyreð, þæt he hæbbe ælces sædcynnes ænne leap fulne, ðonne he ælc sæd wel gesawen hæbbe ofer geares fyrst."
[003600 (12)],    Be oxanhyrde: Oxanhyrde mot læswian II oxan oððe ma mid hlafordes heorde on gemænre læse be his ealdormannes gewitnesse; earnian mid ðam scos & glofa him sylfum.
[003700 (12.1)],    & his metecu mot gan mid hlafordes oxan.
[003800 (13)],"    Be kuhyrde: Cuhyrde gebyreð, þæt he hæbbe ealdre cu meolc VII niht, syððan heo nige cealfod hæfð, & frymetlinge bystinge XIIII niht."
[003900 (13.1)],    & ga his metecu mid hlafordes cu.
[004000 (14)],"    Be sceaphyrdan: Sceaphyrdes riht is, þæt he hæbbe twelf nihta <dingan> to Middanwintra & I lamb of geares geogeðe & I belflys & his heorde meolc VII niht æfter emnihtes dæge & blede fulle hweges oððe syringe ealne sumor."
[004100 (15)],"    Be gathyrde: Gathyrde gebyreð his heorde meolc ofer Martinus mæssedæig, & ær ðam his dæl hwæges & I ticcen of geares geogoðe, gif he his heorde wel begymeð."
[004200 (16)],"    Be cyswyrhte: Cyswyrhtan gebyreð hundred cyse, & þæt heo of wringhwæge buteran macige to hlafordes beode; & hæbbe hire ða syringe ealle butan ðæs hyrdes dæle."
[004300 (17)],"    Be berebrytte: Berebryttan gebyreð corngebrot on hærfeste æt bernes dure, gif him his ealdorman ann, & he hit mid <getrywðan> geearnoð."
[004400 (18)],"    Be bydele: Bydele gebyrað, þæt he for his wycan sy weorces frigra ðonne oðer man; forðan he sceal beon oftræde."
[004500 (18.1)],    Eac him gebyreð sum landsticce for his geswince.
[004600 (19)],    Be wudewarde: Wuduwearde gebyreð ælc windfylled treow.
[004700 (20)],"    Hæigwerde gebyreð, þæt man his geswinces lean gecnawe on ðam endum, ðe to etenlæse licgan; forðam he mæig wenan, gyf he þæt ær forgymð, þæt him man."
[004800 (20.1)],"    Hwilces landsticces geann, þæt sceal beon mid folcrihte nyhst etenlæse; forðam gyf he for slæwðe his hlafordes forgymð, ne bið his agnum wel geborgen, gif hit bið ðus funden."
[004900 (20.2)],"    Gyf he ðonne eal wel gefriðað, he healdan sceal, ðonne bið he godes leanes ful wel wyrðe."
[005000 (21)],"    Landlaga syn mistlice, swa ic ær beforan sæde."
[005100 (21.1)],"    Ne sette we na ðas gerihtu ofer ealle ðeoda, ðe we ær beforan ymbe spræcon; ac we cyðað, hwæt ðeaw is ðær ðær us cuð is."
[005200 (21.2)],"    Gyf we selre geleorniað, þæt we willað georne lufian & healdon, be ðære ðede ðeawe, ðe we ðænne onwuniað."
[005300 (21.3)],"    Forðam laga sceal on leode luflice leornian, lof se ðe on lande sylf nele leosan."
[005400 (21.4)],"    Feola syndon folcgerihtu: on sumre ðeode gebyreð winterfeorm, Easterfeorm, bendform for ripe, gytfeorm for yrðe, mæðmed, hreacmete, æt wudulade wæntreow, æt cornlade hreaccopp & fela ðinga, ðe ic getellan ne mæig."
[005500 (21.5)],    Ðis is ðeah myngung manna biwiste & eal þæt ic ær beforan ymberehte.
