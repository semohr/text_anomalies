id,text
"[('', '')]",Be wergildum & be geðinðum.
"[('', '')]","Hwilum wæs, þæt leod & lagu for be geþingðum; & þa wæron þeodwitan wurðscipes wurðe, ælc be his mæðe, ge eorl ge ceorl, ge þegen ge þeoden."
"[('', '')]","And gif ceorl geþeah, þæt he hæfde V hida fullice agenes landes, bellan & burhgeat, setl & sundornote on cynges healle, þonne wæs he þanon forð þegenrihtes wyrðe."
"[('', '')]","And se þegen þe geþeah, þæt he þenode cynge & his radstæfne rad on his hirede, gif se þonne hæfde þegn, þe him filigde, þe to cynges V hida hæfde & on cyninges sele his hlaforde þenode & þriwa mid his ærendan gefore to cynge, se moste siððan mid his foraðe his hlaford aspelian & his onspæce geræcan mid rihte, swa hwar swa he þorfte."
"[('', '')]","And se ðe swa geþogene forwyrhtan næfde, swore for silfne æfter his rihte, oððe his þolode."
"[('', '')]","And gif leornere wære, þe þurh lare geþuge, þæt he had hæfde & þenode Criste, wære se siððan mæðe & munde swa micelre wyrðe, swa ðonne þam hade gebirede mid rihte, gif he hine heolde, swa swa he scolde."
"[('', '')]","And gif man gehadedum oððe ælþeodigum ahwar gederede wordes oððe weorces, þonne gebyrede biscpe & cynge, þæt hi þæt betan, swa hi raðost mihton."
