id,text
[000100 (1)],    Be griðe & be munde: Godes grið is ealra griða selast to geearnianne & geornost to healdanne & þær nehst þæs cynges.
[000200 (2)],"    Ðonne is rihtlic, þæt Godes cyricgrið binnan wagum & Cristenes cyninges handgrið stande efen unwemme."
[000300 (3)],"    & hwilum wæran heafodstedas & healice hadas micelre mæðe & munde wyrðe & griðian mihton þa, þe þæs <beðorfton> & þærto sohtan, aa be ðære mæðe, þe þærto gebyrede."
[000400 (4)],"    & þus hit stod on ðam dagum inne mid Englum, ðæt, gyf feorhscyldig man cyning gesohte, arcebiscop oððon æþeling, þonne ahte he nigon nihta grið feore to gebeorge, butan him se cyng rumran fyrstes geunnan wolde."
[000500 (5)],"    & gyf he gesohte leodbiscop oððe ealdorman oððon healicne heafodstede, þonne ahte he VII nihta grið, butan man leng geunnan wolde."
[000600 (6)],    & on Cantwara lage cyning & arcebiscop agan gelicne and efendyrne mundbryce.
[000700 (7)],    & on þam lagum is arcebiscopes feoh endlyfangylde & cynges is nigongylde.
[000800 (8)],    & Christes cyrican mundbyrd is efne swa cynges.
[000900 (9)],"    & on Suðengla lage griðlagu þus stent, ðæt, gif hwa gefeohteð on cyrican oððon on cynges huse, þonne sy forworht eal þæt he age, & sy on cynges dome, hwæðer he lif age þe nage."
[001000 (10)],"    & gif hwa gefeohteð on mynstre butan cyrcean, gebete eall mid fulre bote þæt þærto gebyrige be mynstres mæðe."
[001100 (11)],"    & gyf hwa cynges mundbrice elles gewyrce, gebete þæt mid V pundum on Engla lage, arcebiscopes & æþelinges mundbrice mid þrim pundum, oðres biscpæs & ealdormannes mid II pundum."
[001200 (12)],"    & gyf man beforan æðelinge oððe arcebiscpe gefeoht agynneð, mid CL scillinga gebete; gyf beforan oðran biscpe oððe ealdormen þis gelimpe, mid C scillingum gebete."
[001300 (13)],"    & on Norðengla lage stent, þæt se ðe ofslehð man binnan cyricwagum, he bið feorhscyldig."
[001400 (13.1)],"    & se ðe gewundað, se bið handscyldig."
[001500 (13.2)],"    & se þe man ofslehð binnan cyricderum, sylle þære cyrican CXX scillinga be Norðengla lage."
[001600 (14)],"    & frigman se ðe cwicne on þære mundbyrde geyfelige, sylle XXX scillinga."
[001700 (15)],"    & se þe in cynges byrig oððon on his neaweste feohteð oððe steleð, he bið feorhscyldig, nimþe se cyng alyfan wille, þæt man <wergylde> alysan mote."
[001800 (16)],"    & gyf forworht man friðstol gesece & þurh þæt feorh geyrne, þonne sy þreora an for his feore, bute man bet gearian wylle: wergyld, ece þeowet, hengenwitnuncg."
[001900 (17)],"    & beo þæra þreora swylc hit beo gylde he, þeowige he & þolige he, finde borh, gyf he mæge; & gyf he ne mæge, þonne swerie he, þæt he æfre ne stele ne feoh ne ætbere ne witnunge ne wrece."
[002000 (18)],"    & gyf he þyssa ænig aleoge, nahwar he eft his feorh gefare ne geyrne."
[002100 (19)],"    Hælnesgrið & hadgrið healde man mid rihte æfre swyþe georne & Godes lagum fylge & lareowum hlyste, swa þærto gebyrige."
[002200 (19.1)],    Biscpas syndan bydelas & Godes lage lareowas & hy scylan georne oft & gelome clypian to Christe & for eal Christen folc þingian geornlice & hy scylan bodian & bysnian georne godcunde ðearfe Christenre þeode.
[002300 (20)],"    Se þe oferhogie þæt he heom hlyste, hæbbe him gemæne þæt wið God sylfne."
[002400 (21)],"    Ac sume men syndan, þe for heora prytan & eac for gebyrdan forhogiað þæt hy hyran godcundan ealdran, swa swa hy sceoldan, gif hy riht woldan, & agynnað oft hyrwan þæt hy scoldan herian, & taliað þe wyrsan for heanan gebyrdan þa ðe heora yldran on worolde ne wurdan welige ne wlance þurh woroldglenge ne on lænan liffæce rance ne rice."
[002500 (21.1)],"    Ac þa ne beoð na wise ne fullice gescade, þe Gode nellað hyran ne bet understandan, hu oft he of lytlan arærde to miclan þa þe him hyrdan & mid rihte gecwemdon."
[002600 (21.2)],"    We witan, þæt þurh Godes gyfe þræl wearð to ðegene & ceorl wearð to eorle, sangere to sacerde & bocere to biscpe."
[002700 (22)],"    & hwilum wearð geworden, swa swa God wolde, sceaphyrde to cynge & se wearð swyþe mære; eac wearð geworden, swa swa God wolde, fiscere to biscope & se wæs swyþe dyre & Christe gecweme."
[002800 (23)],"    Swilce syndan Godes gyfa, þe eaþe mæg of lytlan aræran to miclan eall þæt he sylf wile, eal swa se sealmscop soðlice sæde, þa ða he þus sang:Quis sicut dominus Deus noster et rl. suscitans a terra inopem et de stercore erigens pauperem, ut collocet eum cum principibus, cum principibus populi sui."
[002900 (23.1)],    Swylc understandað þa ðe Godes ege habbað & wisdomes gymað.
[003000 (24)],"    & wise eac wæron on geardagum woroldwitan, þe ærest gesettan to godcundan rihtlagan woroldlaga biscpan & gehalgedan heapan & haligdom & hadas for Godes lufan weorðedan & Godes hus & Godes þeowas deoplice griðedan."
[003100 (25)],    & on hwam mæg huru æfre ænig man on worolde swyðor God wurðian þonne on cyrcan & on hælnessan & eft on gehalgedan healican hadan?
[003200 (26)],"    & la, hwilcan geþance mæg ænig man æfre huruþinga þæt don, þæt he hine on cyrican georne gebiddæ & to Godes weofedan geornlice gebuge, & ær oððon æfter, inne oððe ute, cyrican berype & wyrde oððe wanige þæt to cyrcan gebyrige?"
[003300 (27)],"    Oððon hwilcan geþance mæg ænig man æfre geþencan on his mode, þæt he to sacerdan heafod ahylde & bletsunge gyrne & heora mæssan on cyrcan gestande & æt hlafgange heora hand cysse, & sona þær æfter hy hrædlice syððan scyrde oððe scynde mid worde oððe weorce?"
[003400 (28)],    Ac haligdom & hadas & gehalgode Godes hus a man sceal for Godes ege weorðian georne & inwerdre heortan æfre God lufian.
[003500 (29)],"    & eac is mycel nydþearf manna gehwylcum, þæt he oðrum beode þæt riht, þæt he wille þæt man him beode, be þam þe his mæð sy."
[003600 (30)],"    Ealle we habbað ænne heofonlicne fæder & ane gastlice modor, seo is ecclesia genamod, þæt is Godes cyrice, & þy we syn gebroðra."
[003700 (31)],"    & þonne is rihtlic eac, þæt ure ælce oðerne healde mid rihte, & þæt ælc cyrice sy æfre on Godes ealmihtiges griðe & on ealles Cristenes folces."
[003800 (31.1)],"    Forðam ælc cyricgrið is Cristenes agen grið; & ælc Cristen man ah micle þearfe, þæt he on ðam griðe mycle mæþe wite."
