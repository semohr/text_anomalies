id,text
"[('', '')]","Bisceope gebyreð ælc rihting, ge on godcundan þingan ge on woruldcundan."
"[('', '')]","He sceall gehadode men ærest gewissian, þæt heora ælc wite, hwæt him mid rihte gebyrige to donne, & eac hwæt hy woruldmannum agan to beodanne."
"[('', '')]","He sceal beon symle ymbe some & ymbe sibbe, swa he geornost mæg."
"[('', '')]","He sceall georne saca sehtan & frið wyrcan mid þam worulddeman, þe riht lufian."
"[('', '')]","He sceall æt tihtlan ladunge gedihtan, þæt ænig man oðrum ænig woh beodan ne mæge aðor oððe on aþe oððe on ordale."
"[('', '')]","Ne sceall he geþafian ænig unriht ne woh gemet ne fals gewihte; ac hit gebyreð, þæt <be> his ræde fare & be his gewitnesse æghwylc lahriht, ge burhriht ge landriht; & ælc burhgemet & ælc wægpundern beo be his dihte gescift swiðe rihte, þe læs ænig man oðrum misbeode & ðurh þæt syngige ealles to swyþe."
"[('', '')]","A he sceal scyldan Cristenum mannum wið ælc þæra þinga þe synlic bið; & þy he sceal on æghwæt hine þe swyðor teon, þæt he þe geornor wite, hu seo heord fare, þe he to Godes handa gehealdan sceall, þæt deofol to swyðe þæron na sceaþige, ne his falses to fela ongemang ne gesawe."
"[('', '')]","Ne wyrð næfre folces wise wel geræde ne wið God well geborgen on þam earde, þe man wohgestreon & mæst falses lufað; þy sculan Godes freond ælc unriht alecgan & riht aræran & na geþafian, þæt ðurh fals & ðurh wohgestreon men to swyðe forwyrcean hi sylfe wið þæne rihtwisan God, þe ælc unriht ascunaþ."
"[('', '')]","Eallum Cristenum mannum gebyreð, þæt hi riht lufian & unriht ascunian; & huru gehadode men scylon a riht reran & unriht alecgan; þy sculon bisceopas mid worulddeman domas dihtan, þæt hi ne geþafian, gyf his waldan magan, þæt ðær ænig unriht up aspringe."
"[('', '')]","& sacerdum gebyreþ eac on heora scriftscirum, þæt hi georne to rihte æthwam fylstan & na geþafian, gif hi hit gebetan magan, þæt ænig Cristen man oðrum derige ealles to swyðe, ne se maga þam unmagan, ne se hearra þam heanran, ne se scirman his gingran, ne se hlaford his mannum, ne forðan his nydþeowan."
"[('', '')]","Be þæs scriftes dihte & be his sylfes gemete gebyreþ mid rihte, þæt ða nydþeowan hlaferdum wyrcan ofer ealle þa scire, þe he on scrife."
"[('', '')]","And riht is, þæt ne beo ænig metegyrd lengre þonne oðer, ac be þæs scriftes gemete ealle gescyfte; & ælc gemet on his scriftscire & æghwylc gewihte beo be his dihte gescyft swiðe rihte; & gif ðær hwæt bisæces sy, seme se biscop."
"[('', '')]","Hit bið ælces hlafordes agen þearf, þæt he his nydþeowum byrge, swa he betst mæge, for ðam þe hy syn Gode efen leofe & þa ðe syndon freolse, & us ealle he gebohte mid gelican weorðe."
"[('', '')]","Ealle we syndon Godes agene nydþeowan; & swa he gedemð us, swa we her demað þam þe we on eorðan dom ofer agan."
"[('', '')]","<Þy> we agan þearfe, þæt we ðam beorgan þe us scylan hyran; þonne gebide we þe mare gebeorh æt Godes agenum dome."
