id,text
"[('', '')]",Gode ælmihtigum rixiende ðe ræt & gewissað eallum gesceaftum þurh his agenne wisdom & he ealra cininga cynedom gewylt ic Eadgar cining eac þurh his gife ofer Engla þeode nu up aræred.
"[('', '')]",& he hæfð nu gewyld to minum anwealde Scottas & Cumbras & eac swylce Bryttas & eall þæt ðis igland him on innan hæfð þæt ic nu on sibbe gesitte minne cynestol hohful embe þæt hu ic his lof arære ðe læs ðe his lof alicge to swyðe nu on urum timan þurh ure asolcennysse.
"[('', '')]",Ac ic wille nu þurh Godes wissunge þa forlætenan mynstru on minum anwealde gehwær mid munecum gesettan & eac mid mynecenum & Godes lof geedniwian ðe ær wæs forlæten Criste wissiendum ðe cwæð þæt he wolde wunian mid us oð þissere geendunge.
"[('', '')]",& þa munecas libban heora lif æfter regole þæs halgan Benedictes us to þingunge þæt we þone hælænd habban us glædne & he us gewissige & urne eard gehealde & æfter geendunge þæt ece lif us forgife.
"[('', '')]",Nu is me on mode æfter mynegungum Atheluuoldes biscopes þe me oft manode þæt ic wille goodian ðurh Godes silfes fultum þæt mynster on Elig mid agenum freodome & sinderlicum wurðmynte & siððan mid æhtum þam to bigleofan þe we gelogiað þær to Godes ðeowdome þe ðær simble wunion.
"[('', '')]",Seo stow wæs gehalgod iu fram ealdum dagum þam halgan Petre to wyrðmynte ðæra apostola yldost.
"[('', '')]",& heo wæs geglengd þurh Godes sylfes wundra þe gelome wurdon æt Atheldrythe byrgene þæs halgan mædenes þe ðær gehal lið oð þis on eallhwittre ðryh of marmstane geworht.
"[('', '')]",Be hyre we rædað hu heo her on liue wæs & hu heo Gode ðeowode on godre drohtnunge & be hyre geendunge & hu heo up adon wæs ansund of hyre byrgene swa swa Beda awrat Engla þeodæ lareow on his larbocum.
"[('', '')]","Nu wæs se halga stede yuele forlæten mid læssan ðeowdome þonne us gelicode nu on urum timan & eac wæs gehwyrfed þam cyninge to handa, ic cweðe be me sylfum."
"[('', '')]",Ac Atheluuold bisceop þe his min rædbora & soð Godes freond sealde me to gehwærfe þone ham Heartingas on sixtigum hidum wið þam mynsterlande þe lið into Helig.
"[('', '')]","& ic þa geeacnode into Elig mynstre þas ðry hamas ðe þus sind gehatene, Meldeburna, Earningaford, Norðwold."
"[('', '')]",& he þær rihte mid minum ræde & fultume mid munecum gesette þæt mynster æfter regole & him ealdor gesette us eallum ful cuðne Brihtnoð gehaten þæt he under him þane halgan regol for Gode geforðade æfter mynsterlicum þeawe.
"[('', '')]",Ða gelicode me þæt he hit swa gelogode mid Godes þeowum Gode to lofe.
"[('', '')]",& ic þa geeacnode to þære ærran sylene tyn þusenda elfixa ælce geare þam munecum þe me for fyrdinge gefyrndagum aras binnan þam iggoðe of þam folce æt Wyllan & ealla þa socna eac ofer þæt fennland into þam twam hundredum him to scrudfultume.
"[('', '')]",& on east Englan æt Wichlawan eac ealle þa socna ofer fif hundredum & ofer ealle þa land gelice þa socna þe into þam mynstre nu synd begytene oððe ða þe him gyt becumað þurh Cristes foresceawunge oððe þurh ceap oððe þurh gife habban hi æfre on eallum þa socne & þone feorðan pening on folclicre steore into Grantanbricge be minre unnan.
"[('', '')]",& gif ænig mann þiss awendan wylle þonne gange eall seo socn þe to anre nihtfeorme gebyreð into þære stowe.
"[('', '')]","& beo þispriuilegium, þæt is sindorlice wyrðmynt oððe agen freodom into þære stowe mid eallum þisum ðingum, Gode geoffrod mid urum goodum willan, Gode æfre frig & Godes halgum for minre sawle & minra yldrena us to alysednesse."
"[('', '')]",Swa þæt nan þæra cyninga ðe cumað æfter me oððe ealdorman oððe oðer rica mid ænigum riccetere oððe unrihte þiss ne awende odde gewanige be þam þe he nelle habban Godes awyrgednysse & his halgena & minne & minra yldrena þe þas ðing fore synd gefreode on ecum freote on ecnysse.
