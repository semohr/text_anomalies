id,text
"[('', '')]","Her is geswutelod on þisum gewrite hu Aþelwold bisceop begeat æt his leofan cynehlaforde Eadgare cyninge þæt he mid geþeahte his witana geniwode Ciltancumbes freols þære halgan þrynnesse & sancte Petre & sancte Paule into Wintanceastre þan hirede on ealdan mynstre ealswa his yldran hit ær gefreodon, ærest Cynegils cyning & his sunu Cynewald cyning þe on angynne cristendomes hit sealdan ealswa hit lið on ælche healfe þæs portes into þære halgan stowe & syððan ealle heora æftergengen, þæt wæs Egcbirt cynincg and Aþulf cyning & ælfred cynincg & Eadweard cynincg."
"[('', '')]","& he geuðe þæt man þæt land on eallum þingon for ane hide werode swa swa his yldran hit ær gesetton & gefreodon, wære þær mare landes wære þær læsse."
"[('', '')]",& he bead on Godes naman þæt naðer ne þære stowe bisceop ne nanes bisceopes æftergenga þæt land næfre of þære stowe geutode ne hit nanan portmen wið nanan sceatte ne wið ceape gesealde.
"[('', '')]",& he bead þurh Godes ælmichtiges myclan mægenþrymm þæt nan his bearna ne nan heora æftergengcana þæt menster æfre leng mid preostan gesette.
"[('', '')]",Ac þæt hit efre mid munecan stode swa swa he hit mid Godes ælmilhtiges fultume gesette þa þa he hit þa modigan preostas for heora mandædon þanan ut adrefde & þerinne munecas gelogode þæt hi Godes þeowedom æfter sancte Benedictes tæcinge & dæghwamlice to Gode cleopodon for ealles cristenes folces alidsednesse.
"[('', '')]",Ealles þæs landes is an hund hida ac þa godan cynegas & þa wisan ælc æfter oþran þæt ylce land swa gefreodon Gode to lofe & his þeowan to brycen & to fostorlande þæt hit man æfre on ende for ane hide werian sceolde.
"[('', '')]",Se þe þysne freols healdan wille God ælmihtig hine gehealde her & on ecnesse.
"[('', '')]",Gif hwa þonne þurh ænige dyrstignesse oððe þurh deofles lare þisne freols abrecan wille oððe þas gesetednesse on oðer awendan durre se he awyrged mid eallan þan awyrgednessan þe synd awritene on eallan halgan bocan.
"[('', '')]",& sy he ascyred fram ures Drichtnes gemanan & ealra his halgana & sy he gebunden þa hwile þe he libbe on þisam life mid þan ylcan bendan þe God ælmihtig þyrh hine sylfne betæchte his halgan apostolan Petre & Paule & æfter his awyrgedan forðsiðe ligge he efre on healle grundleasan pytte.
"[('', '')]","& byrne he on þan ecan fyre mid deofle & his englan a butan ælcan ende butan he hit ær his forðsiðe gebete, Amen."
