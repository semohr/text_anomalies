id,text
"[('', '')]","Cnut cing þurh Godes gyfe ealles Englelandes and ealre Dene cyðe minan biscopan and minum eorlum and eallan minan þegnan ægðer ge Deniscan ge Engliscan hwæs ic gean into Ealdan mynstre on Winceastre, Gode to lufe and sancte Petre and sancte Paule and ðam halgan ðe ðær binnan restað."
"[('', '')]","Ðæt is, ðæt ic wylle ðæt ðæt mynster sig frig ælces woruldlican weorces buton ðam ðe eallum folce gæmene is."
"[('', '')]","Ðæt is fyrdfara sig hit on scipfyrde sig hit on landfyrde, and bryggeweorc and wealgewuorc, and loc hwet sig gemæne neod ealles folces."
"[('', '')]","Nu stod ðis ær into ðam mynstre on ðaræ cininga dagum, ðe us ætforan wære."
"[('', '')]","Nu switelige ic her on ðisan gewrite hwæt se eaca is ðe ic ðærto geunnen hæbbe mynre sawle to onlysednesse and ealra minra forgenga and efterfyliendra, ðet syndan hamsocne and forsteallas and myndbræcas and ælces wites smales and greates ofer eallæ ða men ðe ðam ealdre hyran sculan ðe ðæt mynster bewat Godes handa."
"[('', '')]","Nu gean ic ðyse frylsas mine dryhtene to wyrðmynte ðe me ealla ða god forgeaf ðæ ic on ðyssere worulde gebiden habbe, and ðam eadigan sancte Petre ðe ða myhta hæfð on heofenan and on eorðan to gewryðenne and eft to onlysenne ða fæstan cnotten fyranlicra synna."
"[('', '')]","Gyf hwa ðonne þurð ænige dyrstnysse oððe þurð deofles lare ðysne freols abrecan wylle, oððe ðas gesetednysse on oðer awendan durre, sig he awyrged mid eallan ðan awyrgednyssan ðæ synd awritene on eallan halgan bocan, and sig he ascyred fram ures drihtnes gemanan and ealre his halgana, and syg he gebunden ða hwile ðe he libbe on ðissan life mid ðam ylcan bendan ðe God elmihtig þurh hine sylfne betæhte his halgan apostolan Petre and Paule, and efter his awyrgedan forðsige ligce he æfre on helle grundleasan pytte and byrne he on ðam ecan fyre mid deofle and mid ðam awyrgedum gastan ðe him midwuniað æfre buton ende, buton he hit ær his forðsiðe gebete."
