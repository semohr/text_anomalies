id,text
"[('', '')]",Eadward kincg grett Willelm biscop & Harold eorl & Esgar stealre & ealle mine þegnas & mine holde freond on Middelsexan freondlice.
"[('', '')]","Ic kyþe eow þæt icc wille & icc ann þæt Sancte Peter & þa gebroðra on Westmynstre habben to heora bileofan þæt cotlif Stana mid þam lande Stæningahaga wiðinnon Lundone & fif & þrittig hida sokne þær to mid eallum þam berwican þe icc habbe for minre sawle alesednysse in to þære halgan stowwe gegyfan & ælcc þære þinga þe þær to mid rihte gebyrað on cyrcan & on mylnan, on wuda & on feldan, on læse & on hæðe, on mædum & on eitum, on wæterum & on werum & on eallum þingum swa full & swa forð swa hy on ealdum timan in to Stana sokne geled wæron oððe me selfan fyrmest on handa stodan."
"[('', '')]","And icc ann heom eft ealswa þæt hy habben þær to sake & sokne, toll & team, infangeneðeof & flemene fyrmðe, griðbryce & hamsokne, forsteall & miskænninge & ealle oþre gerihtu on eallum þingum þe þær upp aspringað inne tid & ut of tide, binnan burh & butan burhge, on stræte & of stræte."
"[('', '')]",For þan icc nelle nateshwon geþafian þæt ænig man ætbrede oððe geutige mine gyfe & mine ælmesse swa mycel þæt sy an æker landes þæs þe on æniges mannes dægge in to þam cotlifan gebyrede oððe þæt þær ænig man ænigne onstyng habbe on ænigum þingum oððe on ænige timan be strande ne be lande buton se abbod & þa gebroðra to þas mynstres neode.
"[('', '')]","& icc wille & fæstlice bebeode þæt þeos mundbyrdnesse beo strang & staþelfæst in to þære halgan stowwe a on ece erfeweardnesse, Amen."
"[('', '')]",God eow ealle gehealda.
