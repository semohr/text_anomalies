id,text
"[('', '')]",Her cyþ on þysum gewrite hu Wynflæd gelædde hyre gewitnesse æt Wulfamere beforan æþelrede cyninge.
"[('', '')]",Þæt wæs þonne Sigeric arcebiscop & Ordbyrht biscop & ælfric ealderman & ælfþryþ þæs cyninges modor þæt hi wæron ealle to gewitnesse þæt ælfric sealde Wynflæde þæt land æt Hacceburnan & æt Bradanfelda ongean þæt land æt Deccet.
"[('', '')]",Þa sende se cyning þær rihte be þam arcebiscope & be þam þe þær mid him to gewitnesse wæron to Leofwine & cyþdon him þis þa nolde he butan hit man sceote to scirgemote.
"[('', '')]",Þa dyde man swa.
"[('', '')]",Þa sende se cyning be æluere abbude his insegel to þam gemote æt Cwicelmeshlæwe & grette ealle þa witan þe þær gesomnode wæron.
"[('', '')]",Þæt wæs æþelsige biscop & æscwig biscop & ælfric abbud & eal sio scir & bæd & het þæt hi scioldon Wynflæde & Leofwine swa rihtlice geseman swa him æfre rihtlicost þuhte.
"[('', '')]",& Sigeric arcebiscop sende his swutelunga þærto & Ordbyrht biscop his.
"[('', '')]",Þa getæhte man Wynflæde þæt hio moste hit hyre geahnian.
"[('', '')]",Þa gelædde hio þa ahnunga mid ælfþryþe fultume þæs cyninges modor.
"[('', '')]",Þæt is þonne ærest Wulfgar abbud & Wulfstan priost & æfic þara æþelinga discsten & Eadwine & Eadelm & ælfelm & ælfwine & ælfweard & Eadwold & Eadric & ælfgar & Eadgyfu abbudisse & Liofrun abbudisse & æþelhild & Eadgyfu æt Leofecanoran & hyre swustor & hyre dohtor & ælfgyfu & hyre dohtor & Wulfwyn & æþelgyfu & ælfwaru & ælfgyfu & æþelflæd & menig god þegen & god wif þe we ealle atellan ne magon þæt þær forþcom eal se fulla ge on werum ge on wifum.
"[('', '')]",Þa cwædon þa witan þe þær wæron þæt betere wære þæt man þene aþ aweg lete þonne hine man sealde forþan þær syþþan nan freondscype nære & man wolde biddan þæs reaflaces þæt he hit sciolde agyfan & forgyldan & þam cyninge his wer.
"[('', '')]",Þa let he þone aþ aweg & sealde æþelsige biscope unbesacen land on hand þæt he þanon forð syþþan þæron ne spræce.
"[('', '')]",Þa tæhte man hyre þæt hio sciolde bringan his fæder gold & siolfor eal þæt hio hæfde.
"[('', '')]",Þa dyde hio swa hio dorste hyre aþe gebiorgan.
"[('', '')]",Þa næs he þagyt on þam gehealden butan hio sceolde swerian þæt his æhta þær ealle wæron.
"[('', '')]",Þa cwæþ hio þæt hio ne mihte hyre dæles ne he his.
"[('', '')]",& þyses wæs Ælfgar þæs cyninges gerefa to gewitnesse & Byrhtric & Leofric æt Hwitecyrcan & menig god man toeacan him.
