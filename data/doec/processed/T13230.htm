id,text
"[('', '')]",Her swutelaþ on þysan gewrite þa foreward þe Godwine worhte wið Byrhtric þa he his dohter awogode.
"[('', '')]",Þæt is ærest þæt he gæf hire anes pundes gewihta goldes wið þonne þe heo his spæce underfenge.
"[('', '')]",& he geuþe hire þæs landes æt Stræte mid eallan þon þe þærto herð & on Burwaramersce oðer healf hund æcera & þærto þrittig oxna & twentig cuna & tyn hors & tyn ðeowmen.
"[('', '')]",Ðis wæs gespecen æt Cincgestune beforan Cnute cincge on Lyfinges arcebiscopes gewitnesse & on þæs hiredes æt Cristescircan & Ælfmeres abbodes & þæs hiredes æt Sancte Augustine & Æþelwines sciregerefan & Siredes ealdan & Godwines Wulfeages sunu & Ælfsige cild & Eadmer æt Burham & Godwine Wulfstanes sunu & Kar þæs cincges cniht.
"[('', '')]",& þa man þæt mædan fette æt Byrhtlingan þa eode þyses ealles on borh Ælfgar Syredes sunu & Frerþ preost on Folcestane & of Doferan Leofwine preost & Wulfsige preost & Eadræd Eadelmes sunu & Leofwine Wærelmes sunu & Cenwold rust & Leofwine Godwines sunu æt Hortune & Leofwine se reade & Godwine Eadgeofe sunu & Leofsunu his broðer.
"[('', '')]",& swa hwæðer heora læng libbe fo to eallan ætan ge on ðam lande þe ic heom gæf ge o ælcon þingan.
"[('', '')]",Ðyssa þinga is gecnæwe ælc dohtig man on Kænt & on Suþsexan on ðegenan & on ceorlan.
"[('', '')]","& þyssa gewrita syne ðreo, an is æt Cristescyrcan, oðer æt Sancte Augustine, þæt þridde hæfð Byrhtric self."
