id,text
"[('', '')]",Her swutelað on þisum gewrite embe þa forewyrd þe Ægelric worhte wið Eadsige arcebisceop æt þam lande æt Cert þe Ceolnoð arcebisceop gebohte æt Hæleþan þam þegene mid his agenan sceatte & Aþelulf cing hit gebocode Ceolnoþe arcebisceope on ece yrfe.
"[('', '')]",Þis synd þænne þa forewyrd þæt Ægelric hæbbe þæt land æt Cert his dæg & æfter his dæge ga þænne þæt land þam arcebisceope Eadsige on hand swa gegodod swa heom bam gerisan mage.
"[('', '')]","& syððan heora begra dæg agan si, Ægelrices & þæs arcebisceopes Eadsiges, þænne ga þis foresprecene land into Cristes cyricean mid mete & mid mannan eal swa hit stande for Ægelrices sawle & for Eadsiges arcebisceopes þam Godes þeowan to fostre & to scrude þe þærinne Godes lof dreogan sceolan dæges & nihtes."
"[('', '')]","& Ægelric gifð þa landboc þe þærto gebyreð on his life Criste & þam hirede him to ecere ælmessan & bruce Ægelric & Esbearn his sunu þara oðra landa heora twegra dæg to þam ilcan forewyrdan þe Ægelnoð arcebisceop & Ægelric ær geworhtan, þæt is Stuting & Melentun & se haga binnan port þe Ægelric himsylfan getimbrod hæfde."
"[('', '')]",& æfter heora twegra dæge fo se arcebisceop Eadsige þærto gyf he leng libbe þænne hi oððe loc hwa his æftergencga þænne beo butan sum heora freonda þa land furþor on þæs arcebisceopes gemede ofgan mage to rihtan gafole oððe to oþran forewyrdan swa hit man þænne findan mage wið þone arcebisceop þe þanne libbe.
"[('', '')]","& þises is to gewitnesse, Eadweard cyncg & Ælfgyfu seo hlæfdige & Ælfwine biscop & Stigand biscop & Godwine biscop & Godric decanus & eal se hired æt Cristes cyricean & Wulfric abbud & eal se hired æt sancte Augustine & Ælfwine abbud & Siweard abbud & Wulfnoð abbot & Godwine eorl & Leofric eorl & Atsur roda & Ælfstan steallære & Eadmær æt Burhham & Godric æt Burnan & Ælfwine se reada & mænig man þærtoeacan ge gehadude ge læwede binnan burgan & butan."
"[('', '')]",& gif ænig man on uferan dagan gehadud oððe læwede þisne cwyde wille awendan awende hine God ælmihtig hrædlice of þisan lænan life into helle wite & þær a wunige mid eallan þam deoflan þe seo laðlice wunung betæht is buton he þe deoppor hit gebete ær his ende wið Crist sylfne & wið þone hired.
"[('', '')]",Nu synd þissa gewrita þreo an is innan Cristes cyricean & oþer æt sancte Augustine & þæt þridde hæfð Ægelric mid him sylfan.
