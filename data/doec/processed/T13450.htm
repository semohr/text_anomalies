id,text
"[('', '')]",Her is geswutelod an ðis gewrite hu ælfheah ealdorman his cwidæ gecwæðen hæfð be his cynehlafordæs geþafuncge.
"[('', '')]",Þæt is þonnæ æræst þæt he gean his drihtne for his sawlæ þæarfæ þæs landæs æt ællændune and þæs æt Crundelom to ealdan mynstære to Winticeastræ and þæra twæntiga hida æt Ceorlatunæ into Mealdælmæsbyrig and þæra fiftyna hida æt Suðtune into Baðan.
"[('', '')]",And he gean his cynehlafordæ þæra hundtwæntiga hida æt Wyrðæ and þæs landæs æt Coccham and æt þæcham and æt Ceolæswyrðæ and æt Incgenæsham and æt ægelesbyrig and æt Wændofron and þreo hund mancusa goldæs and annæ dics an þrym pundom and anæ soppcuppan an þrym pundan & an handsex and þæræ lecge is hundeahtati mancussa goldæs & seax swurð and seax hors mid geredan and swa fæla spæra and scylda.
"[('', '')]",And he gean ælfriðæ ðæs cyninges wifæ his gefæðeran þæs landæs æt Scyræburnan ealswa hit stænt and þam yldran æþælingæ þæs cyngæs suna and hiræ þritiga mancussa goldæs and anæs swurdæs and þam gincgran ðæs landes æt Wolcnæsstedæ.
"[('', '')]",And he gean ælfhære his breðær þæs landæs æt Færndunæ and æt Ealdincburnan.
"[('', '')]",And Godwinæ his suna þæs æt Tudincgatunæ and ælfwerdæ æt Wyritunæ and æþelwerdæ his mege æt Wicumun and ælfwine his swustur suna þæs æt Froxafelda.
"[('', '')]",Þonnæ an ic ælfsiþæ minon wifæ gyf heo leng beoð þonne ic and it swa gehylt swa ic hiræ truwan to hæbbe ealra þara oðæra landa þæ ic læfæ.
"[('', '')]",And heo þanne gæornlicæ of þam God geþæncæ and for uncre sawle geornlicæ beo.
"[('', '')]",And brucæ heo þæs landæs æt Batancumbæ hyræ dæg and æfter hire dæge ga hit an ælfwærdes hand uncres suna gif hæ lifæs beo.
"[('', '')]",Gyf hæ næ beo gyf hæ næ beo for mine broðorn to þa hwilæ þæ hi beon and æfter hyra dege ga into Glæstingabyrig for urnæ fædær and for uræ modor and for us eallæ.
"[('', '')]",And ic wullan þæt man gefreogen ælcne witeþeowne man on ælcum þæra landæ þæ ic minon freondon bæcwedden hæbbæ.
"[('', '')]","And þisseræ geþafiuncga þæ sæ cyning geuþæ is to gewitnæssæ, ælfþryþ þæs cynincges wif and Aþelwold bisceop and ælfhære ealdorman and æþelwine ealdorman and ælfwinæ and æscwig abbod."
