id,text
"[('', '')]",Ælflæd gæswytelaþ on þis gewrite hu hæo wile habban gefadad hiræ æhta for Gode & for worldæ.
"[('', '')]","Ærest þæt ic an minum hlaforde þaraVIIIlanda æfter minum dege, þæt is erest æt Douorcortæ & æt Fulanpettæ & æt Ælesforda & æt Stanwægun & æt Byrætune & æt læxadyne & æt Ylmesætun & æt Bucyshealæ & twægra bæha on twera punda gewihte & twa sopcuppan & an sæolfran fæt."
"[('', '')]","& þæ, leof, æadmodlice bidde for Godes luuan & for mines hlafordæs sawle lufan & for minræ swystor sawlæ lufan þæt þu amundie þa halgan stowæ et Stocæ þæ mine yldran on restaþ & þa are þæ hi þiderin sæadon a to freogon Godæs rihte, þæt is þonno þæt ic gean æalswa mine yldran his er gæuþan, þæt is þonne þæt land æt Stoce into þeræ halagan stowæ & æal þæt þæt þær to tunæ gæhyrð & þonæ wuda æt hæþfælda þæ min swystar gæuþæ & mine yldran."
"[('', '')]","Þonne synd þis þa land þæ minæ yldran þærto bæcwædon ofær minre swystor dæg & ofær minne, þæt is ðonne Stredfordæ & Fresantun & Wiswyþetun & Lauanham & Byliesdyne & Polstyde & Wifærmyrsc & Grænstydæ & Peltandune & Myræsegæ & þæt wudæland æt Totham þæ min fæder geuþæ into Myresiæ & Colne & Tigan."
"[('', '')]","Þonne synd þis þa land þe minæ yldran becwædon into oþrum halgum stowum, þæt is þonne into Cantwarabyrig to Cristæs circan þan hired to brece þes landes æt Illanlege & into Paules mynstre into Lundene þes landes æt Hedham to biscophame & þes landes æt Tidwoldingtune þan hirede to brece into Paules mynstre & into Beorcingan þam hirede to brece þes landes æt Babbingþyrnan."
"[('', '')]",& ic gean Ælfþræðe minæs hlauordæs medder Wuduhamæs æftær minum dæge & æfter hiræ dege gange hit into sancta Marian stowæ into Beorcingan æalswa hit stænt mid mæte & mid mannum.
"[('', '')]",& ic gæan into sancte Æadmunde þara twegra landa Cæorlesweorþæ & Cochanfelde þam hirede to <brece> æalswa mine yldran his er geuþan & þæs landes æt Hnyddinge æftær Crawan degæ miræ magan.
"[('', '')]","& ic gæan into Myresie æfter minum degæ ealswa min hlaford & min swester geuþan, þæt is Fingringaho & þara six hida þæ þæt mynstær on stent."
"[('', '')]",& ic gæan efter Crawan dege þes landes æt Wealdingafelda into Suðbyrig to sanctæ Gregoriæ ealswa min swestar hit er foræwyrde.
"[('', '')]","& ic gean into Ælig sanctæ Petre & sanctæ Æþældryþe & sancte Wihtburhe & sanctæ Sexburhe & sancte Æormenhilde þer mines hlafordes lichoma rest þara þreo landa þe wit buta geheotan Gode & his halgan, þæt is æt Rettendune þe wes min morgangyfu & æt Sægham & æt Dictune ealswa min hlaford & min swæstar his er geuþan & þaræ anre hide æt Cæafle þe min swystar begeat & þes bæahges gemacan þe man sæalde minum hlaforde to sawlescæatte."
"[('', '')]",& ic gean Æðelmære æaldorman þes landes æt Lellinge ofer mine deg mid mete & mid mannum æalswa hit stent on þet gerad þæt he beo on minum life min fulla freod & forespreca & mira manna & efter minum dege beo þara halgan stowe & þeræ are ful freod & forespeca æt Stocæ þe mine yldran on restaþ.
"[('', '')]",& ic gean þes landes æt Lissingtune Eðelmere mines mid <mete> & mid mannum ealswa hit stent & hine eadmodlice bidde þæt he min fulla freod & mundiend beo on minum dege & efter minum dege gefelste þæt min cwide & mira yldran standan mote.
"[('', '')]","Þis sind þa landmearca to Byligesdyne, of ða burnan æt Humelcyrre, fram <Humelcyrre> Heregeresheafode, fram Heregeresheafode æfter ðam ealdan hege to ðare grene æc, þonne forð þæt hit cymð to þare stanstræte, of þare stanstræte andlang scrybbe þæt hit cymð to Acantune, fram Acyntune þæt hit cymð to Rigendune, fram Rigindune æft to þara burnan."
"[('', '')]",& þær is landes fif hida.
"[('', '')]","Þis sind þa landgemæra to Hwifermirsce & to Polestede, of Loppandune to Scelfleage, fram Leage to Mercyl, andlang Mercyle into Sture, andlang Sture to Leofmannes gemære, andlang Leofmannes gæmære to Amalburnan, fram Amalburnan to Norðfelda, ðonne forð to Bindhæcce, fram Bindhæcce to Tudanhæcce, fram Tudanhæcce to Giddincgforda fram Giddingforda to Hnutstede, fram Huntstede to Hwitincgho, fram Hwitingho to Wudemannestune, fram Wudemannestune to Cæresige gæmære, fram Cæresige gemære to Hædleage gemære, fram Hædleage gæmære to Hligham gemære, fram Hligham gemære eft to Loppandun."
