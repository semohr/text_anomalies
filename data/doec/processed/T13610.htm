id,text
"[('', '')]",On Godes ælmihtiges naman.
"[('', '')]",Ic æþestan æþeling geswutelige on þysum gewrite hu ic mine are & mine æhta geunnen hæbbe Gode to lofe & minre saule to alysednysse & mines fæder æþelredes cynges þe ic hit æt geearnode.
"[('', '')]",Þæt is ærest þæt ic geann þæt man gefreoge ælcne witefæstne mann þe ic on spræce ahte.
"[('', '')]",& ic geann in mid me þær ic me reste Criste & sancte petre þæs landes æt Eadburgebyrig þe ic gebohte æt minan fæder mid twam hund mancosan goldes be gewihte & mid V pundan seolfres.
"[('', '')]",& þæt land æt Merelafan þe ic gebohte æt minum fæder mid þridde healf hund mancosan goldes be gewihte & þæt land æt Mordune þæt min fæder me to let ic gean into þære stowe for uncer begra saule.
"[('', '')]",& ic hine þæs bidde for Godes lufan & for sancta Marian & for sancte Petres þæt hit standan mote.
"[('', '')]",& þæs swurdes mid þam sylfrenan hiltan þe Wulfric worhte & þone gyldenan fetels & þæne beh þe Wulfric worhte & þone drencehorn þe ic ær æt þam hirede gebohte on ealdan mynstre.
"[('', '')]","& ic wille þæt man nime þæt feoh þe Aþelwoldes laf me ah to gyldene þe ic for hyre are gesceoten hæbbe & betæce ælfsige bisceope into ealdan mynstre for mine saule, þæt synd XII pund be getale."
"[('', '')]",& ic geann into Cristes cyrican on Cantwarabyrig þæs landes æt Holungaburnan & þæs þe þærto hyrð buton þære anre sulunge þe ic Siferðe geunnen hæbbe & þæs landes æt Garwaldintune.
"[('', '')]",& ic ann þæs landes æt Hryðerafelda into nunnan mynstre Sancta Marian þances & ænne sylfrene mele on fif pundon & into niwan mynstre ænne sylfrene hwer on fif pundon on þære halgan þrymnesse naman þe seo stow is forehalig.
"[('', '')]",& ic geann to Sceaftenesbyrig to þære halgan rode & to sancte Eadwearde þara VI punda þe ic Eadmunde minon breðer gewissod hæbbe.
"[('', '')]",& ic geann minon fæder æþelræde cynge þæs landes æt Cealhtune buton þam ehta hidan þe ic ælmære minon cnihte geunnennen hæbbe & þæs landes æt Norðtune & þæs landes æt Mollintune & þæs seolferhiltan swurdes þe Ulfcytel ahte & þære byrnan þe mid Morkære is & þæs horses þe þurbrand me geaf & þæs hwitan horses þe Leofwine me geaf.
"[('', '')]",& ic geann Eadmunde minon breðer þæs swurdes þe Offa cyng ahte & þæs swurdes mid þam pyttedan hiltan & anes brandes & ænne seolforhammenne blædhorn & þara landa þe ic ahte on East Englan & þæs landes æt Peacesdele.
"[('', '')]",& ic wylle þæt mon gelæste ælce geare ane dægfeorme þam hirede into Elig of þysse are on Sancte æþeldryðe mæssedæg & gesylle þær to mynstre an hund penega & gefede þær on þone dæg C þearfena & sy æfre seo ælmesse gelæst gearhwamlice age land se þe age þa hwile þe Cristendom stande.
"[('', '')]",& gif þa nellað þa ælmessan geforðian þe þa land habbað gange seo ar into sancte æþeldryðe.
"[('', '')]",& ic geann Eadwige minon breðer anes seolforhiltes swurdes.
"[('', '')]",& ic geann ælfsige bisceope þære gyldenan rode þe is mid Eadrice Wynflæde suna & anne blacne stedan.
"[('', '')]",& ic geann ælmære þæs landes æt Hamelandene þe he ær ahte.
"[('', '')]",& ic bidde minne fæder fur Godes ælmihtiges lufan & fur minon þæt he þæs geunne þe ic him geunnen hæbbe.
"[('', '')]",& ic geann Godwine Wulfnoðes suna þæs landes æt Cumtune þe his fæder ær ahte.
"[('', '')]",& ic geann ælfswyðe minre fostermeder for hire myclon geearnungon þæs landes æt Westune þe ic gebohte æt minon fæder mid þridde healf hund mancusan goldes be gewihte.
"[('', '')]",& ic gean ælfwine minon mæssepreoste þæs landes æt Heorulfestune & þæs malswurdes þe Wiðer ahte & mines horses mid minon gerædon.
"[('', '')]",& ic geann ælmære minon discþene þara ehta hida æt Cateringatune & anes fagan stedan & þæs sceardan swurdes & mines targan.
"[('', '')]",& ic geann Siferðe þæs landes æt Hocganclife & anes swurdes & anes horses & mines bohscyldes.
"[('', '')]",& ic geann æþelwerde Stameran & Lyfingce þæs landes æt Tywingan.
"[('', '')]",& ic ann Leofstane Leofwines breðer Cwattes þære landare þe ic of his breðer nam.
"[('', '')]",& ic geann Leommære æt Biggrafan þæs landes þe ic him ær of nam.
"[('', '')]",& ic geann Godwine Dreflan þara þreora hida æt Lutegaresheale.
"[('', '')]",& ic geann Eadrice Wynflæde Sunu þæs swurdes þe seo hand is on gemearcod.
"[('', '')]",& ic geann æþelwine minon cnihte þæs swurdes þe he me ær sealde.
"[('', '')]",& ic geann Ælfnoðe minon swurdhwitan þæs sceardan malswurdes & minon headeorhunton þæs stodes þe is on Colungahrycge.
"[('', '')]",& gehealde mon of minon golde ælfric æt Bertune & Godwine Drefelan æt swa miclon swa Eadmund min broðor wat þæt ic heom mid rihte to gyldanne ah.
"[('', '')]",Nu þancige ic minon fæder mid ealre eadmodnesse on Godes ælmihtiges naman þære andsware þe he me sende on frigedæg æfter middessumeres mæssedæge be ælfgare ælffan suna.
"[('', '')]",Þæt wæs þæt he me cydde mines fæder worde þæt ic moste be Godes leafe & be his geunnan minre are & minra æhta swa me mæst ræd þuhte ægðer ge for Gode ge for worulde.
"[('', '')]",& þysse andsware is to gewitnesse Eadmund min broðor & ælfsige bisceop & Byrhtmær abbod & ælmær ælfrices sunu.
"[('', '')]",Nu bidde ic ealle þa witan þe minne cwyde gehyron rædan ægðer ge gehadode ge læwede þæt hi beon on fultume þæt min cwyde standan mote swa mines fæder leaf on minon cwyde stænt.
"[('', '')]",Nu cyðe ic þæt ealle þa þingc þe ic to Gode into Godes cyrican & Godes þeowan geunnen hæbbe sy gedon for mines leofan fæder sawle Æþelredes cyncges & for minre & Ælfþryðe minre ealdemodor þe me afedde & for ealra þara þe me to þyson godan gefylstan.
"[('', '')]",& se þe þysne cwyde þurh ænig þingc awende habbe him wið God ælmihtigne gemæne & wið Sancta Marian & wið Sancte Peter & wið ealle þa þe Godes naman heriað.
