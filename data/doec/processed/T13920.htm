id,text
"[('', '')]",Ic Wulfwaru bidde minne leofan hlaford æþelred kyning him to ælmyssan þæt ic mote beon mines cwydes wyrðe.
"[('', '')]","Ic kyðe þe, leof, her on ðisum gewrite hwæs ic geann into Baðum to Sancte Petres mynstre for mine earman sawle & for minra yldrena þe me min ar of com & mine æhta."
"[('', '')]",Þæt is þonne þæt ic geann ðæder into ðære halgan stowe anes beages is on syxtigum mancussum goldes & anre blede is on þriddan healfon punde & twegea gyldenra roda & anes mæssereafes mid eallum þam ðe ðærto gebyreð & anes hricghrægles þæs selestan þe ic hæbbe & anes beddreafes mid wahryfte & mid hoppscytan & mid eallum þam þe þærto gebyreð.
"[('', '')]",And ic geann Ælfere abbode þæs landes æt Ferscesforda mid mete & mid mannum & mid eallre tylðe swa ðærto getilod bið.
"[('', '')]",And ic geann Wulfmære minum yldran suna þæs landes æt Clatfordtune mid mete & mid mannum and mid eallre tilðe & þes landes æt Cumtune mid mete & mid mannum & mid eallre tilðe.
"[('', '')]",& þes landes æt Budancumbe ic geann him healfes mid mete & mid mannum & mid eallre tilðe healfes ic his geann Alfware minre gyngran dehter mid mete & mid mannum & mid eallre tilðe.
"[('', '')]",& dælon hi þæt heafodbotl him betweonan swa rihte swa hi rihtlicost magon þæt heora ægðer his gelice micel habbon.
"[('', '')]",And Ælfwine minum gyngran suna ic geann þes landes æt Leage mid mete & mid mannum & mid eallre tilðe and þes landes æt Healhtune mid mete & mid mannum & mid eallre tilðe and þes landes æt Hocgestune mid mete & mid mannum & mid eallre tilðe & ðritigra mancussa goldes.
"[('', '')]",And ic geann Godan minre yldran dehter þes landes æt Wunfrod mid mete & mid mannum & mid eallre tilðe & twegea cuppena on feower pundum & anes bendes on ðritigum mancussum goldes & twegea preonas & anes wifscrudes ealles.
"[('', '')]",And Alfware minre gyngran dehter ic geann ealles þæs wifscrudes þe þer to lafe bið.
"[('', '')]","And Wulfmære minum suna & Ælfwine minum oðrum suna & Alfware minre dehter, heora þreoðra ælcum, ic geann twegea cuppena on godum feo."
"[('', '')]",And ic geann Wulfmære minum suna anes heallwahriftes & anes beddreafes.
"[('', '')]",Ælfwine minum oðrum suna ic geann anes heallreafes & anes burreafes mid beodreafe & mid eallum hræglum swa ðerto gebyreð.
"[('', '')]",And ic geann minum feower cnihtum Ælmære & Ælfwerde & Wulfrice & Wulfstane anes bendes on twentigum mancussum goldes.
"[('', '')]",And ic geann eallum minum hiredwifmannum to gemanum anes godes casteneres wel gerenodes.
"[('', '')]","And ic wylle þæt þa þe to minre are fon þæt hi <findon> twentig freotmanna, tyne be eastan & tune be westan, and æfre ælce geare ealle gemænelice ane feorme into Baðum swa gode swa hi bezte þurhteon magon to swylcre tide swylce heom eallum þince þæt hi bezt & gerisenlicost hi forðbringan magon."
"[('', '')]",Swylc heora swylce þis gelæste hæbbe he Godes milze and mine.
"[('', '')]","And swylc heora swylce þis gelæstan nelle, hæbbe he hit him wið ðone Hehstan gemæne þæt is se soðæ God þe ealle gesceafta gesceop & geworhte."
