id,text
[000100 (1)],"    On ðam halgan naman ures halendes Christes se ðe us gescop ða ða we sylfe næron, and us eft alysde mid his agenum life, ða ða we fordone wæron þurh ðæs deofles lare, and mid ealle forscylgode in to ðam ecan susle, ac his myccle arfæstnesse us alysde of ðam."
[000200 (5)],"    Nu ic æðelstan cyning ofer ænglaðeode cyðe minum witum, and on ðisum gewrite mid wordum afæstnige, ðæt ic wille friggen ealle ða lande are into sanctes Paules mynstre, and ðæreto gesetan ðysne frivelige."
[000300 (8)],"    Ðæt is synderlic freols, sanct Paul to lofe ðan halgan apostle ðe ðeos stow is halig, minre saule to alyssednesse and mine synnan to forgifenesse."
[000400 (10)],"    Be ðam ðe Sybba cyng hit ærest gefreode and se halga Erkenwold, and hig beggen ðærto gebugen mid ealle Gode geðeowode, and ða stowe ge godeden, and se mære biscop sanct Erkenwold ðæne freols gefette on Romebirig ðe on ðisse cartan is awriten."
[000500 (14)],    And manega oðre freolsas heron gewriten synd ðe mine forgengan gesettyn heora saule to alysnesse.
[000600 (16)],    Se ðe ðysne freols geeacnige God his lief her on life and him heofonarices myrcðe sylle ðonne he heonan faran sceole.
[000700 (17)],"    Se ðe ðænne ða are þænce to þeofigenne oððe on oððre wison to awaddene on oðre hit her beforen awriten is sy his lif her gelittled, and ðenne he heonan faran sceole sig a his wunung on hellegrund, buton he hit her ær his ænde ðe stiðelicor gebete wið ðæne æcan God ðe ah ealra þinga geweald."
[000800 (22)],"    Forði we swa fæstlice ðysne freols bebeodað ðæt we swa moten eft ealle ætgædere heofonan rices myrhðe habban mid ðam ecan Gode ðe ah ealra þinge ge weald, Amen."
