id,text
[],"[000100 (De 25, A.1)]   On þone forman dæig on geare, þæt is on þone ærestan geoheldæig, eall cristen folc worþiað Cristes acennednesse."
[],"[000200 (De 25, A.3)]   Sancta Maria hine acende on þære nihte on anum holum stanscræfe beforan Bethem ðære ceastre, ond sona ða he acenned wæs, heofonlic leoht scean ofer eall þæt land, ond godes engel ætiwde sceeaphirdon on anre mile be eastan þære cestre."
[],"[000300 (De 25, A.8)]   And him sæde þæt eallra folca hælend wære acenned, ond ða hirdas gehirdon micelne engla sang on eorðan."
[],"[000400 (De 25, A.10)]   Þa wæs agangen fram middangeardes fruman fif þusend geara and ane geare læs þonne twa hund ða Crist was acenned."
[],"[000500 (De 25, A.13)]   On þam geare þa he wæs acenned þa æteowdon swilc tacn mannum swilce ær næron ne næfre siðan."
[],"[000600 (De 25, A.16)]   Þy geare men gesawon III sunnan, ond oþre siðe III monan."
[],"[000700 (De 25, A.17)]   Ond Romanan gesawon firen cleowen feallan of heofnum, ond oþre siþe gilden cleowen."
[],"[000800 (De 25, A.19)]   Ond þi geare man geseah hwætes eare weaxan on treowum."
[],"[000900 (De 25, A.20)]   Ond on sumere mæigðe þonne hi hira hlaf bræcon æt mete, þonne fleow þæt blod of þam hlafe, swa of mannes lichaman deð þonne he gewundod bið."
[],"[001000 (De 25, A.23)]   Ond þi geare man geseah meoloc rinan of heofnum ond lamb spæcan on mennisc gecinde mid Egiptum ond oxa spæc on Rome to þam ergendum."
[],"[001100 (De 25, A.25)]   And he cwæð, Tohwon sticast þu me?"
[],"[001200 (De 25, A.27)]   God hwæte geweaxeð togeare."
[],"[001300 (De 25, A.27)]   Ac ne bist ðu þonne, ne his ne abitest."
[],"[001400 (De 25, A.28)]   Eall þis tacnode þæt seo clæne fæmne cende sunu, swa hire næfre wer ne gehran, ac se ðe hæfde fæder on heofnum butan meder and hæfde þa modur on eorðan butan fæder."
[],"[001500 (De 25, A.32)]   Þæt bæð þæt sancta Maria þæt cild on baþode þurh þæt manige untrume men þær on wurdon gehælede."
[],"[001600 (De 25, B.1)]   On þone ilcan dæig Cristes acennednesse godes circean arworðiað sancta Anastasiam gebird þære halegan gesiðwifes, seo wæs swiðe æþele for worulde ond micele betere for gode."
[],"[001700 (De 25, B.4)]   Diocletianus se hæþena casere hi sealde his gereuas þæt hi sceolde mid witum bregean, þæt heo Criste wiðsoce ond hæþengild gulde."
[],"[001800 (De 25, B.7)]   Þa het se gerefa hi belucan in carcerne sixtig daga ond nihta, ond hire man ne sealde ne hlaf ne wæter ne nanne eorðlicne mete."
[],"[001900 (De 25, B.10)]   Hire com ælce niht sumes haliges wifes gast to, seo wæs haten sancta Theodote, ond broht hire heofonlicu gereordu, ond sæde hire be þære heofonlican fægernesse, ond wunode mid hire oð hanasang, ond eft ferde to heofonum."
[],"[002000 (De 25, B.15)]   Ða æfter syxtigum dagum, þa heo ut eode of þam <carcerne>, þa wæs hire ansin swa reod ond swa fæiger swa þære <winsumestan> fæmnan, þonne heo fægerost bið."
[],"[002100 (De 25, B.18)]   Þurh wuldorlicne martyrdom heo forlet þis andwearde lif, ond hire lichama resteð nu on Romebirig."
[],"[002200 (De 25, C.1)]   <On> ðone forman dæig bið sancta Eufemian tid þære æþelan fæmnan."
[],"[002300 (De 25, C.2)]   Seo wæs on Commodes dagon þæs caseres, ond heo lufode Crist, ær heo gefullod wære."
[],"[002400 (De 25, C.4)]   Heo wæs swiðe mæres weres dohtur, se wæs haten Philippus."
[],"[002500 (De 25, C.5)]   He was þære mæran burge gereua þe hatte Alexandria, ond ealle Egipta þeode him hirdon."
[],"[002600 (De 25, C.7)]   Þa þæt mæden wæs XV gear, þa wolde se fæder hi sellan sumum æþelon men to bryde."
[],"[002700 (De 25, C.9)]   Þa on niht bescear heo hire feax swa weras ond onfeng weres gegyrlan ond gewat of hire fæder rice mid twam cnihton."
[],"[002800 (De 25, C.11)]   Þa eode heo on wera minster, þer nan wifman ær ne com, ond heo onfeng fulwihte ond gode þenode ond þeowode ond mid þam <wunode>, þæt nan man ne mihte onfindan, þæt heo wæs fæmne."
[],"[002900 (De 25, C.15)]   Ond binnan III gearum heo wearð þæs minstres abbud."
[],"[003000 (De 25, C.16)]   Ond heo was swa mihtegu wið god þæt heo sealde blindum men gesihðe ond deofulseoce gehælde."
[],"[003100 (De 25, C.19)]   Ond þa æfter manegum gearum heo wæs fram hire fæder ongitenu ond broþrum, ond siððan heo wunode mid fæmnum on hira hiwe, ond æfter hire fæder heo gewat mid hire meder to Rome, ond þær geþrowode martirdom for Criste."
[],"[003200 (De 25, C.21)]   Þær Necittius, Romeburge gereua, hi nidde þæt heo Criste wiðsoce ond deofulgild gelifde."
[],"[003300 (De 25, C.23)]   Þa heo þæt nolde, þa het he bindan hire stan to þam swuran ond worpan on Tifre flod."
[],"[003400 (De 25, C.25)]   Þa tobærs se stan, ond heo fleat ofer þæt wæter to lande."
[],"[003500 (De 25, C.27)]   Ond þa het he hi eft sendan on birnendne ofon, ond se acolode sona."
[],"[003600 (De 25, C.29)]   Þa het hie don on carcern, ond heo wæs þær X niht and dagas butan mete."
[],"[003700 (De 25, C.30)]   Þa æteowde hire <drihten> silfa on þa ilcan niht æt his acennisse ond cwæð to hire."
[],"[003800 (De 25, C.32)]   Ic þe nime Eugenie, ond ic eom se þe þu lufodest."
[],"[003900 (De 25, C.35)]   Þi illcan dæge ic to heofnum astah þe þe ic to eorþan com."
[],"[004000 (De 25, C.36)]   Ond þi ilcan dæig heo onsende hire gast to gode, ond hire lichama resteð wið Romebirig on þam wege þe <man> nemneð Latina."
[],"[004100 (De 26, A.1)]   <On> þone æfteran dæig godes circean arworðiað sanctus Stefanus gemind þæs ærestan diacones ond þæs ærestan martires æfter Cristes þrowunge."
[],"[004200 (De 26, A.4)]   Þone halgan Stefanus Cristes þegnas gehalgodon to diacone, ac Iudeas hine eft mið stanum ofwurpon, for þan þe he mid micelre baldnisse ciðde þæt se hælend wære soð godes sunu, se ðe hi on rode onhengon."
[],"[004300 (De 26, A.8)]   Ond þa hi Stefanus to þære stæninge læddon, þa mihte he locian on heofnas, ond he geseah þone hælend silfne standan on his godþrimme."
[],"[004400 (De 26, A.11)]   Ond he hit þam Iudeum sæde, ond hi him micle þe reðran on wæron ond þe raþor hine oftorfod hæfdon."
[],"[004500 (De 26, A.13)]   Þa leton hi his lichaman licgan butan Hierusalem þære ceastre, ond woldon þæt hine fuglas tobæron."
[],"[004600 (De 26, A.17)]   Þa bebirigde hine sum geleafful man, se wæs haten Gamaliel."
[],"[004700 (De 26, A.20)]   Ond þa æfter manegum gearum wæs se lichama geciðed þurh heofonlicu tacn, ond þær wæs swete stenc, ond menig untrume man þær his hælo onfeng þa hine man of eorþan updide ond miclon lofsange læddon to Hierusalem."
[],"[004800 (De 26, A.21)]   Þæt wæs sanctus Stefnanus wundra sum þæt an plegende cild arn under wænes hweowol ond wearð sona dead."
[],"[004900 (De 26, A.23)]   Þa nam þæs cild modor þone deadan lichaman ond wearp on sanctus Stefanus circean þær his reliquia sum dæl inne wæs."
[],"[005000 (De 26, A.26)]   Þa heo eft com, þa mitte heo hire cild lifiende ond gesund."
[],"[005100 (De 27, A.1)]   On þone III dæig bið Sancte Iohannes tid þæs godspellres, se wæs Criste leof ofer ealle oþre men þe he on middangearde gemette, ond he wæs him swa leof, þæt he æt gereordum hlenode on þæs hælendes bearme ond ofer his breost, ond he aweahte men of deaþe ond he <gesenode> II birþena gyrda, ond hie wurdan sona to þam golde þe man hateðabritsum, þæt is smæte gold."
[],"[005200 (De 27, A.3)]   Ond II beorgas litelra stana he gesenode to æþelum gymmum."
[],"[005300 (De 27, A.5)]   And rice hæþene men hine snidon þæt he dranc ator, on þam was ælces cynnes wirm oððe ban oððe blod, ond ne ablacode he."
[],"[005400 (De 27, A.8)]   Ond his birgen is mid Grecum on Effessio þære ceastre."
[],"[005500 (De 27, A.10)]   Æt þære byrgine bið wellmicel wundor gesewen ond gehired."
[],"[005600 (De 27, A.12)]   Hwilon heo eðað swa lifiende man slape, hwilon þonne man þa byrgine sceawað, þonne ne bið þær nan lichoma gesewen, ac bið micel swetnisse stenc."
[],"[005700 (De 27, A.18)]   Forþam nat nænig man hwæþer se Johannes si þe cwicu þe dead."
[],"[005800 (De 28, A.1)]   On þone feorþan dæig bið þara haligra cilda tid þe Herodes acwealde for Criste on Bethlehem þære ceastre, ealle þa cnihtcild þe wæron twam gearum geborene oððe anre nihte eald cild, forþan þe he wolde Crist acwellan on þæra cilda gemange."
[],"[005900 (De 28, A.6)]   Herodes het tion ða cild of hira modor breostum ond bosmum, ond þonne man þa cild cwalde, þonne spiwon hi þa meoloc ær þæt blod."
[],"[006000 (De 28, A.9)]   Þa wæron þa cild mid hira blode gefullode ond þa modor mid þam tearum gefullode for þam sare þe æt þam cildon gesawon."
[],"[006100 (De 28, A.11)]   Þæra cildea wæs tu CC and XI and IIII mille."
[],"[006200 (De 28, A.12)]   Ond Erodes forwearð æfter þæra cilda cweallme, ond he ofstang hine silfne mid his agenre handa."
[],"[006300 (De 31, A.1)]   On þone VII dæg þæs monþes biðsancteSiluestres tid þæs halgan papan, þæs lichoma resteð on Romebirig."
[],"[006400 (De 31, A.3)]   Se dide fela wundra ær he papa wære."
[],"[006500 (De 31, A.4)]   Tarquinius hatte Romeburge gereua."
[],"[006600 (De 31, A.5)]   He þreatode hine to hæþenscipe."
[],"[006700 (De 31, A.5)]   Þa nolde he þæt."
[],"[006800 (De 31, A.6)]   Þa het hine man gebindan ond lædan to carcerne."
[],"[006900 (De 31, A.8)]   Þa cwæð sanctus Silluester to him, Disega, on þisse nihte þe bið þæt feorh afirred."
[],"[007000 (De 31, A.9)]   And þæt gelamp."
