id,text
[],"[000100 (Ju 24, A.11)]   He com beforan Criste on <middangeard>, swa se morgensteorra cymð beforan þære sunnan, swa swa bydel beforan deman cymð, ond swa swa byme clypað beforan cyninge."
[],"[000200 (Ju 24, A.15)]   Johannes wæs se engel se ðe eode beforan gode, forþan ðe god wolde þa forð gangan on menniscne lichaman."
[],"[000300 (Ju 24, A.17)]   Þy syxtan monðe Johannes fahnode on hys modor ynnoðe, þa sancta Maria eode in to hys meder Elizabethe."
[],"[000400 (Ju 24, A.20)]   Myd þy he getacnode Crist cumenne in þære clænan fæmnan ynnoð."
[],"[000500 (Ju 24, A.21)]   Þæt wæs hræd ærendraca, se tylode to secganne hys ærndunge ær þon þe he lyfde."
[],"[000600 (Ju 24, A.23)]   Ne genyhtsumað ænygum men to asecganne þæs acennedan engles mægen Johannes."
[],"[000700 (Ju 24, B.1)]   On þone ylcan dæg byðsolstitia, þæt ys on ure geþeode sungihte, forþon ðe seo sunne standeð on mydre lyfte, swa sanctus Arculfus sagað þæt he gesawe on Hierusalem ane syle on myddre þære ceastre, seo wæs aseted on þære stowe, þær se deada man acwycode þa hym man dryhtnes rode ofersette."
[],"[000800 (Ju 24, B.3)]   Þonne gelympeð þæt wundorlice on þæs sumeres sungihte on mydne dæg."
[],"[000900 (Ju 24, B.7)]   Þonne seo sunne byð on þæs heofones mydle, þonne nafað seo syl nænige sceade."
[],"[001000 (Ju 24, B.10)]   Þonne þæs sungihtes beoð þry dagas forð aurnen, ond se dæg byð hwene scyrtra, þonne hafað seo syl ærest lytle sceade."
[],"[001100 (Ju 24, B.13)]   Ond swa þa dagas forð onsceortiað, swa byð þære syle sceade lengra."
[],"[001200 (Ju 24, B.15)]   Þeos syl cyþeð þæt Hierusalem seo ceaster ys geseted on myddre eorðan, ond heo ys cwedenumbilicus terre, þæt ys eorðan nafola, forþam on mydne sumor on mydne dæg scyneð seo sunne of myddum heofone gelyce on æghwylce healfe ymbe þa syle, seo standeð on mydre eorðan."
[],"[001300 (Ju 25, A.1)]   On þone fif ond twentigoðan dæg þæs monðes byð sancte Lucian tyd."
[],"[001400 (Ju 25, A.2)]   Þæt wæs haliges hades fæmne on Rome, ac heo wæs gehergod fram ælþeodegum cyninge, se wæs on naman Aceia."
[],"[001500 (Ju 25, A.4)]   Heo wæs swyðe fæger fæmne."
[],"[001600 (Ju 25, A.5)]   Þa wolde se cyning hig gewemman myd hys fyrenlustum, ond þa cwæð heo to hym, Ic hæbbe mycelne brydguman, þæt ys Cryst, se gewyrcð raðe mynne teonan on ðe."
[],"[001700 (Ju 25, A.9)]   Þa yrsode se cyning wyð hig ærest, ac þa æt nehstan he ongan hyre arian ond het hyre getymbrian medomlic hus, on þæt nænig wer næfde ingang, ond he hyre sealde seofon mædeno þæt hyre þenodon, ond heo þær þeowode gode on fæstenum ond on gebedum."
[],"[001800 (Ju 25, A.14)]   Þonne swa oft swa se cyning wolde feran to gefeohte wyð hys feondum, þonne ferde he ærest to þysse Crystes fæmnan ond bæd hig þæt heo for hym gebæde to hyre gode."
[],"[001900 (Ju 25, A.18)]   Þonne dyde heo swa."
[],"[002000 (Ju 25, A.18)]   Þonne afylde he symle hys fynd ond he com eft ham symle gesund ond gesygefæsted."
[],"[002100 (Ju 25, A.20)]   Þa æfter twentigum gearum þa ætywde þysse fæmnan heofonlicu gesyhð ond hyre bebead þæt heo ferde eft to Rome."
[],"[002200 (Ju 25, A.22)]   Þa geþrowode heo þær martyrdom for Cryste."
[],"[002300 (Ju 25, A.23)]   Þa eode se cyning to Romeburge gerefan to þam ylcan þe hig ær gemartyrode ond bæd þæt he hete hyne beheafdian."
[],"[002400 (Ju 25, A.25)]   Þa frægn se burhgerefa hyne hwæt he wære."
[],"[002500 (Ju 25, A.26)]   Ic eom Aceia, mynre þeode cyning."
[],"[002600 (Ju 25, A.27)]   Þa cwæð se gerefa, Hu myht þu for Cryste sweltan, nu ðu eart hæðen?"
[],"[002700 (Ju 25, A.28)]   Þa cwæð se cyning, Ic gelyfe þæt mynes blodes agotenys me gelæde on godes gesyhðe."
[],"[002800 (Ju 25, A.30)]   Ond þa on þære godes andetnysse he geendode hys lyf."
[],"[002900 (Ju 26, A.1)]   On þone syx ond twentigoðan dæg þæs monðes byð þæra æðelra wera gemynd Johannes ond Paules, þæra lychoma restað on Romebyrig."
[],"[003000 (Ju 26, A.3)]   Hig wæron acennede of Constantines sidan þæs myclan caseres, þæt ys of gestreonde, ond hig wæron swyðe crystene weras."
[],"[003100 (Ju 26, A.6)]   Ac Julianus se hæðena casere ongan hig nydan þæt hig deofolgyldum guldon ond þam gelyfdon."
[],"[003200 (Ju 26, A.8)]   Þa hig þæt ne geþafedon, þa sende he hig Terrentianum hys cempena ealdormen, ond se het anne seað adelfan on nyht bynnan hyra huse, ond he bebead þæt hig man on þam beheafdode, swa þæt ne wæs nænig tacen hyra cwale ofer eorðan gemeted."
[],"[003300 (Ju 26, A.13)]   Þa sona forwearð Julianus se casere."
[],"[003400 (Ju 26, A.14)]   Æfter þysum com an stræl of heofonum ond hyne gewundode on his oðer gewenge, ond he þa swealt sona."
[],"[003500 (Ju 26, A.16)]   Ond þæs mannes sunu awedde þe hig ær beheafdode."
[],"[003600 (Ju 29, A.1)]   On þone nigon ond twentigoðan dæg þæs monðes byð þæra eadigra apostola þrowung Petrus ond Paulus."
[],"[003700 (Ju 29, A.3)]   Þa Neron se casere on Rome acwealde, Petrus on rode ond Paulus myd sweorde."
[],"[003800 (Ju 29, A.4)]   Þas weras syndon þa twegen candelstafas þa lyhtað beforan Gode."
[],"[003900 (Ju 29, A.6)]   Ond hig habbað swa mycele myhte þæt hig magon þone heofon belucan þam ðe hig wyllað ond eac inlætan þa ðe hig wyllað, forþam ðe hyra tungan syndon heofena rices cægan."
[],"[004000 (Ju 29, A.9)]   Þas weras Petrus ond Paulus wæron oft syððan æfter hyra þrowunge for mannum gesewene on crystenra manna geendunge, hwylum begen samod, hwylum hyra oðer onsundrum."
[],"[004100 (Ju 29, A.13)]   Ond on þam cyrcum þe on hyra naman gehalgode syndon ge æt Rome ge feor ge wide geond myddaneard ma heofonlicra wundra gewurdon þonne ænig deadlic man asecgan mæge."
[],"[004200 (Ju 29, B.1)]   On þone ylcan dæg byð þæs bisceopes gewytennys, se wæs nemned sanctus Cassius."
[],"[004300 (Ju 29, B.2)]   He wæs on þære byrig seo wæs haten Narmenti."
[],"[004400 (Ju 29, B.3)]   Þæs bysceopes þeaw wæs þæt he sang æghwylce dæge mæssan gode to lofe myd swyðe mycelre meagolmodnysse ond myd wependum tearum, ond he wæs swyðe ælmysgeorn."
[],"[004500 (Ju 29, B.6)]   Þa ætywde ure dryhten on nyht sumum mæssepreoste ond hyne het gangan ond secgan þam bysceope þæt he ne geswyce na þæs þe he to gode dyde, ond he cwæð to hym, Saga hym þæt he cymð to me æt þæra apostola tyde Petrus ond Paulus, ond ic hym gylde hys mede."
[],"[004600 (Ju 29, B.12)]   Þa ne dorste se mæssepreost þæt þam bysceope secgan, forþam þe hyt wæs þa þære tyde neah."
[],"[004700 (Ju 29, B.14)]   Þa ætywde drihten eft þam mæssepreoste ond hyne myd wordum þreade ond hyne het secgan þa ylcan word þe he hym ær bebead."
[],"[004800 (Ju 29, B.16)]   Ond þa gyt agælde se mæssepreost hyt ond hyt hym ne sæde."
[],"[004900 (Ju 29, B.18)]   Þa ætywde hym dryhten þryddan syðe ond hyne þa þreade myd þearlwyslicere swingle for hys ungehyrsumnysse."
[],"[005000 (Ju 29, B.20)]   Þa eode se mæssepreost to þam bysceope ond sæde þæt hym beboden wæs ond onfeold hys hrægl æt hys sceoldrum ond hym eowde þa læla þære swyngellan þe he from dryhtne onfeng."
[],"[005100 (Ju 29, B.24)]   Þa wæs se bysceop mycle þig reðran on godum weorcum þe he ymbe þa cuðlican mede gehyrde."
[],"[005200 (Ju 29, B.26)]   Þa æfter seofen gearum se bysceop forðferde naht lange æfter þam þe he hæfde mæssan gesungen æt þæra apostola tyde, swa hym ær gesæd wæs."
[],"[005300 (Ju 30, A.1)]   On þone þrytegoðan dæg þæs monðes byð þæs bysceopes gemynd sancte Marcialis."
[],"[005400 (Ju 30, A.2)]   Þone sanctus Petrus sylf gehalgode ond gelærde ond hyne onsende myd twam mæssepreostum to Galwala mægðe to þære ceastre þe ys nemned Limouex."
[],"[005500 (Ju 30, A.5)]   Þa forðferde þæra mæssepreosta oðer on þam syðfate."
[],"[005600 (Ju 30, A.7)]   Þa cyrde se bysceop eft to Rome ond sæde Sancte Petre hu hys syðfæt wæs geletted."
[],"[005700 (Ju 30, A.8)]   Ða cwæð sanctus Petrus, Gang eft to þære byrgenne ond sege hym þæt he arise ond fere myd þe to þære ylcan lare þe ic hym ær bebead."
[],"[005800 (Ju 30, A.11)]   Þa wæs hyt eal swa geworden, ond þa ceastergewaran þurh hyra lare onfengon sona godes geleafan þa ðe wæron ær swyðe heardes modes ond swyðe torcyrres to Crystes geleafan."
[],"[005900 (Ju 30, A.15)]   Ond on þære cyrcan gewurdon manege wundru þe þyses bysceopes lychama on resteð."
[],"[006000 (Ju 30, A.17)]   Þæt wæs þæra wundra sum þæt twegen men on sumum ende þære cyrcan hig geþeoddon hig tosomne myd unryhthæmede."
[],"[006100 (Ju 30, A.19)]   Þa wæron hig sona aworpene of þære cyrcan, swa hig sylfe nyston hu þæt gedon wæs."
[],"[006200 (Ju 30, A.21)]   Næs þær duru ontyned ,ne weall toslyten ,ne eahþyrl geopenod."
[],"[006300 (Ju 30, A.22)]   Ond þa ne myhte hyra naðer fram oðrum beon aðyded, ærþam on morgen heora unryhtwysnys wæs <geopenod> eallum folce, ond myd þæs folces bene hig wæron gefreod fram þære sceandlican dæde."
[],"[006400 (Ju 30, A.27)]   Þonne se monoð byð geendod þe we nemnað se ærra lyða, þonne byð seo nyht VI tyda lang ond se dæg XVIII tyda lang."
[],"[006500 (Jy 0, A.1)]   On þone seofoðan monað on geare þone we nemnað on lyden Iulius, forþam ðe ealde men hæðene nemdon þone monoð þam naman on þæs caseres arweorðnysse þe Iulius wæs nemned, forþam þe he wæs on þam monðe acenned."
[],"[006600 (Jy 0, A.5)]   Þone monað we nemnað on ure geðeode se æftera lyða."
[],"[006700 (Jy 0, A.6)]   On þam monðe byð XXXI daga."
[],"[006800 (Jy 2, A.1)]   On þone æfteran dæg þæs monðes byð þæra martyra gemynd on Rome sancti Processi ond sancti Martiniani."
[],"[006900 (Jy 2, A.3)]   Be þam sæde sanctus Gregorius þæt sum æðele wif on Rome ond swyðe æwfæst heo sohte gelome þyssa martyra cyrcan."
[],"[007000 (Jy 2, A.5)]   Þa gemette heo sume dæge þær ute standan twegen godes þeowas on ælþeodiglicum gegyrlan, ond þa cwædon hig to hyre."
[],"[007100 (Jy 2, A.8)]   Wif, gif þu secest unc, þonne sece wit þe on domesdæg ond þe gearwiað swa hwæt swa magon."
[],"[007200 (No 11, A.1)]   On þone XI dæg þæs monðes bið sancti Martines gewytennys þæs halgan bysceopes, þæs lychama resteð on þære mægðe þe ys nemned Gallea ond on þære ceastre Toronice þa we nemnað Turnum."
[],"[007300 (No 11, A.4)]   Sancti Martynes æryste wundor wæs þæt hym com ongean an þearfende man nacod on cealdum wyntra."
[],"[007400 (No 11, A.6)]   Þa tocearf he hys scyccel on twa ond þa hyne gesealde healfne þam þearfendum men, ond myd healfum he hyne sylfne eft gegyrede."
[],"[007500 (No 11, A.9)]   Ond þa þære ylcan nyht ætywde ure dryhten hyne hym on þam ylcan gegyrlan þe he þam þearfendum men ær gesealde ond cwæð, Ongit nu þysne gegyrlan."
[],"[007600 (No 11, A.12)]   Ond sanctus Martinus aweahte þry men of deaðe þurh Crystes fultum, ond he gecyste þone man þe wæs egeslice hreof, ond he wæs sona hal."
[],"[007700 (No 11, A.15)]   Ond an scyp wæs syncende on sæ for anum myclum storme."
[],"[007800 (No 11, A.16)]   Þa genemde þæra scypmanna an sanctus Martynus ond hyne bæd hylpes."
[],"[007900 (No 11, A.18)]   Þa stylde se storm sona, ond seo sæ wearð eft smylte, ond hig comon gesunde to hyðe."
[],"[008000 (No 11, B.1)]   On þone ylcan dæg byð twegra haligra wera tyd þa wæron nemnede sanctus Minas ond sanctus Eliodorus."
[],"[008100 (No 11, B.3)]   Þa wæron ærest caseres cempan, ond hig gelyfdon eft on Cryst ond for hym martyrdom þrowedon on Dioclitianus dagum þæs caseres."
[],"[008200 (No 11, B.5)]   Ond se heretoga wæs nemned Pyrrus, he het hig beheafdian for Cristes geleafan."
[],"[008300 (No 15, A.1)]   On þone XV dæg þæs monðes byð þæs bysceopes tyd se wæs nemned sanctus Mynus, ond his diacones nama wæs Senneus."
[],"[008400 (No 15, A.3)]   Þes bysceop wæs acenned on þære ceastre þe ys nemned Drasythio, ond on þære ceastre þe ys nemned Leila he gedyde mænig heofonlic wunder."
[],"[008500 (No 15, A.6)]   He eode drygum fotum ofer wæter, ond he geþrowode martyrdom for Cryste on þære ceastre þe ys nemned Malhþar."
[],"[008600 (No 15, A.9)]   Þær twegen arlease gebroðro hyne nyddon þæt he weorðode sunnan deofulgyld."
[],"[008700 (No 15, A.10)]   Þa he þæt nolde, þa stycodon hig hyne myd hyra sperum, oðer foran, oðer hyndan."
[],"[008800 (No 15, A.12)]   Þa cwæð he to þam broðrum, To morgen to þysse tyde yncer ægðer ofslyhð oðerne on þysse ylcan stowe, ond hundas licciað eowre blod, ond fugelas fretað incer flæsc, ond yncer wif beoð on anum dæge wudewan."
[],"[008900 (No 15, A.17)]   Þa gelamp þæt hig huntedon on mergen on þære ylcan stowe."
[],"[009000 (No 15, A.18)]   Þa gearn sum hynd betweox þam gebroðrum, ond hig sceoton hyra strælas to þære hynde on twa healfa tosomne."
[],"[009100 (No 15, A.20)]   Ond þa becom þæs yldran stræl on þæs gingran ynnoð, ond þæs gyngran stræl on þæs yldran breost ond hig wæron sona deade on þære ylcan stowe þe hig ær þone godes man slogon."
[],"[009200 (No 15, A.24)]   Ond sanctus Mylas ys bebyrged on þam tune þe is nemned Malchan, ond þær beoð mycele tacnu æt hys byrgenne."
[],"[009300 (No 17, A.1)]   On þone seofenteoðan dæg þæs monðes byð þære halgan abbudessan gewytennys on Brytene þære nama wæs sancta Hylda."
[],"[009400 (No 17, A.3)]   Heo wæs seo æryste tymbiend þæs mynstres þe ys nemned Steorneshealh."
[],"[009500 (No 17, A.5)]   Hyre fæder nama wæs Hereric ond hyre moder nama wæs Bregoswyð."
[],"[009600 (No 17, A.6)]   Ond þære meder wæs on slæpe ætywed þa heo myd þam bearne wæs þæt hyre man stunge ane syle on þone bosum, ond seo ongunne scynan ofer ealle Brytene."
[],"[009700 (No 17, A.9)]   Þæt tacnode þone hlysan þære fæmnan halignysse."
[],"[009800 (No 17, A.10)]   Ond sancta Hylda wæs XXXIII geara on læwedum hade and XXXIII geara under haligryfte, ond heo þa gewat to Cryste."
[],"[009900 (No 17, A.13)]   Ond hyre godes þeowa sum geseah hu <englas> hyre gast to heofenum læddon, ond heo glytenode on þæra engla mydle swa scynende sunne oððe nigslycod hrægel."
[],"[010000 (No 17, A.16)]   Ond seo ylce godes þeowen gehyrde on þa ylcan tyd þa heo gewat wundorlicre bellan sweg on þære lyfte, ond heo geseah eac þæt englas hofon up ongean hyre gast swyðe mycle ond wundorlice Crystes rode, ond seo scean swa heofenes tungol."
[],"[010100 (No 17, A.21)]   Ond myd swylcere blysse Sancta Hyldan gast wæs gelæded on heofenas cyneþrym, þær heo nu a butan ende gesyhð urne Dryhten, þæs wyllan heo ær fremede þa hwyle heo on lyfe wunode on hyre lychaman."
[],"[010200 (No 22, A.1)]   On þone XXII dæg þæs monðes byð sancta Cecilian þrowung þære halgan fæmnan."
[],"[010300 (No 22, A.2)]   Seo wæs on hyre geogoðe æðelum were beweddod, ond se wæs hæðen ond heo wæs cristen."
[],"[010400 (No 22, A.4)]   Heo wæs gegyred myd hæran æt hyre lychaman, ond on ufan þære hæran heo wæs gegyred myd golde awefenum hrægelum."
[],"[010500 (No 22, A.7)]   Ond on þære nyhte þa heo wæs in gelæded on þone brydbur, þa sæde heo þam brydguman þæt heo gesawe engel of heofenum, ond se wolde hyne slean myd færdeaðe, gif he hyre æfre onhryne myd unclænre lufon."
[],"[010600 (No 22, A.11)]   Þa gelærde heo þone brydguman þæt he onfeng fullwyhte ond on god gelyfde."
[],"[010700 (No 22, A.13)]   Þa he gefullod wæs ond yneode on þone brydbur, þa stod se engel big hyre myd scynendum fyðerum ond hæfde twegen beagas on hys handa, þa glysnodon hwylum swa rosan blosman, hwylum swa lilian blostman."
[],"[010800 (No 22, A.17)]   and þa sealde he oðerne þæra beaga þære fæmnan and oðerne þam brydguman and cwæð, Healdað ge þas beagas myd clænlicum dædum, forþam ðe ic hig brohte yne of godes neorxnawange."
[],"[010900 (No 22, A.21)]   Þeos fæmne geþrowode martyrdom for Cryste."
[],"[011000 (No 22, A.22)]   Almatheus hatte Romeburge gerefa."
[],"[011100 (No 22, A.23)]   He nydde hig þæt heo Cryste wyðsoce."
[],"[011200 (No 22, A.24)]   Þa heo þæt ne geþafode, þa het he hig belucan on byrnendum baðe, on þam heo wæs dæg ond nyht, swa heo na ne geswætte."
[],"[011300 (No 22, A.27)]   Þa eode hyre se cwellere to myd sweorde, ond he hig sloh þrywa myd þam sweorde ond he ne myhte hyre þæt heafod of aslean."
[],"[011400 (No 22, A.29)]   Ac heo gebæd hig to þam papan, se wæs haten Urbanus, ond þa beforan þam papan heo todælde eall þæt hyre wæs ond hym gesealde ond cwæð to hym, þyssa þreora daga fæc ic me abæd æt dryhtne þæt ic þe þys sealde, þæt ðu gehalgie myn hus to cyrcan."
[],"[011500 (No 22, A.35)]   Ond heo þa onsende hyre gast to gode."
[],"[011600 (No 23, A.1)]   On þone þreo ond twentigoðan dæg þæs monðes byð sancti Clementis tyd þæs papan."
[],"[011700 (No 23, A.2)]   Þone Sanctus Petrus sylf gehalgode to papan and hym sealde þa ylcan myhte þe Dryhten Cryst hym sealde þæt <he> heofna rices cægan and helle geweald ahte."
[],"[011800 (No 23, A.6)]   Þar þes Clementes gedyde þurh hys gebed þæt of þære eorðan wæter upp arn, þær ær nænig wylm ne wæs."
[],"[011900 (No 23, A.8)]   Ond Traianus se casere onsende hys heretogan, se wæs on naman Aufidianus, ond se nydde þysne Clementem þæt he Cryste wiðsoce."
[],"[012000 (No 23, A.11)]   Þa ne myhte he hyne oncyrran."
[],"[012100 (No 23, A.11)]   Þa het he hym gebyndan anne ancran on hys sweoran ond hyne forsendan on sæ."
[],"[012200 (No 23, A.13)]   Þa stodon crystene men on þam waroðe ond weopon, ond þa adruwode seo sæ XXX mila."
[],"[012300 (No 23, A.15)]   Þa eode þæt crystene folc on þa sæ, ond hig gemytton þær stænen hus fram dryhtne gegearwod, on þam wæs geseted Clementes lychama on stænenre earce, ond se ancra þær wæs big geseted myd þam he wæs ær on þa <sæ> <onsended>."
[],"[012400 (No 23, A.20)]   And æghwylce geare syððan æt hys tyde se sæ gearwode drigne syðfæt seofen dagas tocumendum mannum to hys cyrcan."
[],"[012500 (No 23, A.22)]   Seo cyrce ys on þrym mylum fram þære eorðan on þære sæ, ond heo ys on easteweardre Ralia mægðe."
[],"[012600 (No 23, A.24)]   Þær hwylon sum wyf on þære cyrcan ofergeat hyre cyld slæpende, ond seo sæ fleow ymbe þa cyrcan."
[],"[012700 (No 23, A.26)]   Þa æfter geares fæce þa þæt folc eft þyder com to Clementes tyde, þa gemetton hig þæt cyld lyfigende ond slapende on þære cyrcan, ond hyt ferde myd hys meder."
[],"[012800 (No 23, B.1)]   On þone ylcan dæg byð þære halgan wudewan gemynd þære nama ys Felicita."
[],"[012900 (No 23, B.2)]   Seo þrowode for Cryste myd hyre seofon sunum."
[],"[013000 (No 23, B.3)]   Heo gelærde þa hyre suna to godes geleafan, ond heo acende hyg gode myd gaste þa ðe heo myd lychaman on myddangearde gebær."
[],"[013100 (No 23, B.6)]   Þeos wyduwe is mare þonne martyre."
[],"[013200 (No 23, B.7)]   Heo onsende hyre seofen suna to heofena rice, swa oft heo wæs dead beforan hyre sylfre."
[],"[013300 (No 23, B.9)]   Heo ondred þæt, gif þa suna ofer hig lyfedon, ond heo wæs fægnigende þa hig swulton."
[],"[013400 (No 23, B.11)]   Heo wyscte þæt heo nanne æfter hyre ne forlete, þe læs, gif hyra hwylc wære hyre oferstealla, þæt se ne myhte on heofenum beon hyre efngemæcca."
[],"[013500 (No 24, A.1)]   On þone feower ond twentygoðan dæg þæs monðes byð sancti Crissogones tyd ond þrowung."
[],"[013600 (No 24, A.4)]   Se wæs beorht myd eorðlicere æðelnysse ond wundorlicra on godcundre snytro."
[],"[013700 (No 24, A.7)]   Þam Crissogone Deoclitianus se casere gehet ealdordomes medomnysse, gif he wolde forlætan Crystes geleafan."
[],"[013800 (No 24, A.9)]   Þa cwæð he to þam casere, Ic aworpe þa myht fram me þe me fram þe gehaten ys swa þæt lam þe ic myd mynum fotum on trede."
[],"[013900 (No 24, A.11)]   Ða het se casere hyne beheafdian ond weorpan þone lychaman ond þæt heafod on sæ."
[],"[014000 (No 24, A.14)]   Ond þa sum halig mæssepreost feng to þam lychaman þe þar aworpen wæs to þam waroðe, ond he hyne arweorðlice bebyrigde, ond eft þurh godes ætywednesse he funde þæt heafod, þæt hyt seo sæ upwearp, ond he þæt ða bær ond alede hyt to þam lychaman."
[],"[014100 (No 28, A.1)]   On þone ehta ond twentygoðan dæg þæs monðes byð þæs bysceopes þrowung sancti Saturnini."
[],"[014200 (No 28, A.3)]   Se wæs on þære ceastre þe ys nemned þolosane, ond þa for þæs bysceopes halignysse geswigdon eall þa deofolgyld þe hig ær <on> þære ceastre beeodon."
[],"[014300 (No 28, A.6)]   and þa syððan forþam yrsodon þa hæðenan ceastergewaran wyð hyne and gebundon þone halgan bysceop be þam fotum on sumne fearr ond þone gegremedon þæt he hleop on unsmeðe eorðan ond þam bysceope þæt heafod tobeot, ond ealle hys lymu wæron toslytene, ond he þa Criste hys sawle ageaf."
[],"[014400 (No 28, A.11)]   Ond twa crystene wyf ahyddon þone lychaman under myclum stangefealle, oð þæt ðæra bysceopa sum þe hys æfterfyligend wæs getymbrede fægere cyrcan ond on þa þone lychaman gesette."
[],"[014500 (No 28, B.1)]   On þone ylcan dæg byð sancti Crisantes tyd þæs æðelan weres."
[],"[014600 (No 28, B.2)]   Þone hys yldran befæston on his cnyhthade to Alexandrea ceastre sumum woruldwysan men þæt he æt þam leornode þa seofon cræftas on þam beoð gemeted ealle weoruldwysdomas."
[],"[014700 (No 28, B.6)]   Þæt ys ærestarythimetica, þæt ys þonne rymcræft, ondastraloia, þæt ys þonne tungolcræft, ondastronomia, þæt ys tungla gang, ondgeometrica, þæt ys eorðgemet, ondmusica, þæt ys dreamcræft, ond<mechanica>, þæt <ys> weoruldweorces cræft, ondmedicina, þæt ys læcedomes cræft."
[],"[014800 (No 28, B.12)]   Þa he þas cræftas ealle hæfde þurhsmeade, þa com he to sumum mæssepreost."
[],"[014900 (No 28, B.15)]   Þa lærde se hyne godcunde gewrytu."
[],"[015000 (No 28, B.17)]   Þa forlet he þa woruldgewrytu ond lufode þa godcundan gewritu ond onfeng fulwyhte ond gode þeowode on clænnysse."
[],"[015100 (No 28, B.19)]   Þa he þa wæs on þære iugoðe, þa ongunnon hys yldran hyne laþian to brydþyngum."
[],"[015200 (No 28, B.19)]   Þa wyðsoc he þam."
[],"[015300 (No 28, B.24)]   Þa het se fæder gefrætewian sum hus myd mycelum fægernyssum ond het beran on þæt hus manegra cynna symbel ond het þone cnyht lædan on þæt hus ond het fif mædenu swyðe geglengede gangan on þæt hus."
[],"[015400 (No 28, B.26)]   Þa onhylde se halga cnyht hys ansyne on dune ond nolde hig na geseon, þe ma ðe V næddran crupon on þæt hus."
[],"[015500 (No 28, B.28)]   Ond þa sona eode slæp on þa mædenu, ond hig slepon dæg ond nyht swa lange swa hig on þam huse wæron."
[],"[015600 (No 28, B.31)]   Þa het se fæder hym gelædan to swyðe gleawe, seo wæs gefrætwod myd golde ond myd gymmum, þæt seo sceolde hys geþoht oncyrran, þære nama wæs Darie."
[],"[015700 (No 28, B.32)]   Þa gelærde he þa to Crystes geleafan, ond hig lyfedon hym þa samod on clænnysse ond samod hyra lif geendodon on martyrdome ond samod restað on anre byrgenne, ond þa gastas samod gefeoð on anum wuldre."
[],"[015800 (No 28, B.36)]   Ond god dyde þurh hig manege wundru ge þurh lifigende ge þurh forðfarene."
[],"[015900 (No 30, A.1)]   On þone þryttygoðan dæg þæs monðes byð sancte Andreas tyd þæs apostoles."
[],"[016000 (No 30, A.2)]   He wæs sancte Petres broðer ond he wæs se æresta dryhtnes þegen ond he ys cweden se wlytega dryhtnes þegen, forþam ðe he wæs wlitig on lychaman ond he wæs wlitig on mode."
[],"[016100 (No 30, A.6)]   Ond æfter Cristes upastigennysse he gecyrde twa mægða to godes geleafan, þa wæron þus genemned, Scyððiam þa mægðe ond Achaiam þa mægðe."
[],"[016200 (No 30, A.9)]   Ond on Patria þære ceastre he wæs ahangen on rode ond myd mycele leohte he onsende hys gast to gode."
[],"[016300 (No 30, A.11)]   Ond Egeas se ealdorman se þe hyne het ahon þyg ylcan dæge he wæs fram deofle forbroden ond he sweolt."
[],"[016400 (No 30, A.13)]   Ond þæs Egeas broðor, se wæs on naman Stratohles, ond Egeas wyf, þære nama wæs Maximille, hig bebyrigdon Andreas lichaman myd wyrtgemengnyssum ond myd swetum stencum."
[],"[016500 (No 30, A.17)]   Ond on Constantines dagum þæs caseres Andreas lic wæs þanon alæd on þa ceastre þe ys nemned Constantinopolim."
[],"[016600 (No 30, A.20)]   Þonne se monað byð geendod þe we nemnað blodmonað, þonne byð seo nyht XVI tida lang, ond se dæg VIII tida."
[],"[016700 (De 0, A.1)]   On þam twelftan monðe on geare byð an ond XXX daga."
[],"[016800 (De 0, A.2)]   Se monað ys nemned on leden Decembris ond on ure geþeode se ærra geola."
[],"[016900 (De 0, A.3)]   Forþam þa monðas twegen syndon nemde anum naman, oðer se ærra geola, oðer se æftera, forþan ðe hyra oðer gangeð beforan þæra sunnan, ærþon ðe heo cyrre hig to þæs dæges lenge, oðer æfter."
[],"[017000 (De 10, A.1)]   On þone teoðan dæg þæs monðes byð sancta Eulalian þrowung þære fæmnan, seo wæs on þære mægðe þe ys nemned Hisponia ond on þære ceastre þe ys nemned Barcilona."
[],"[017100 (De 10, A.4)]   Seo fæmne wæs XIII geare þa Datianus se gerefa ferde on þa ceastre crystene men to nydanne fram Crystes geleafan."
[],"[017200 (De 10, A.7)]   Þa eode þæt mæden hym ongean ond cwæð, þu godes feond, tohwan gangest þu on þas burh ond tohwan ehtst þu crystenra manna, ond tohwon tylast þu þæt ðu forleose godes fæmnan?"
[],"[017300 (De 10, A.10)]   Þa yrsode he ond gebealh hyne ond het hig aðenian on yren bed ond hig begeotan myd weallende leade, ond hyre þæt ne geeglode."
[],"[017400 (De 10, A.13)]   Þa het he hig don on fyrenne ofen, þa ne gederede hyre þæt."
[],"[017500 (De 10, A.15)]   Þa het he hys leasere hig behamelian ond hig þa nacode geunarian."
[],"[017600 (De 10, A.17)]   Þa cwæð heo, Ic wat for hwæne ic þys þrowige, efne for Cryst."
[],"[017700 (De 10, A.18)]   Þa het he hig lædan to beheafdinge."
[],"[017800 (De 10, A.19)]   Þa cwæð heo to hym, Ic cume eft on domesdæg ond þe þonne wrege beforan Crystes þrymselte, ond þu þonne ongitst þu myne ansyne."
[],"[017900 (De 10, A.22)]   Ond sona swa hig man heafdode, þa com þær fæger culfre of þam lichaman ond fleah ymbe þone lychaman ond hyne freode ond þa fleah to heofenum."
[],"[018000 (De 10, A.25)]   Ond hyre lychama resteð on Barcilonia ceastre."
[],"[018100 (De 13, A.1)]   On þone XIII dæg þæs monðes byð sancta Lucian tyd þære æðelan fæmnan."
[],"[018200 (De 13, A.2)]   Seo wæs on þære mægðe þe ys nemned Sicilia mægðe ond on þære ceastre þe ys nemned Siracusana."
[],"[018300 (De 13, A.4)]   Þa þreatode hig þære mægðe ealdorman, se wæs on naman Fascassius, myd myclum wytum to deofolgyldum ond cwæð hyre to, Gif þu nelt forlætan þone Crystes geleafan, ic þe hate lædan to forlegeswifa huse ond þe ðær bysmrian."
[],"[018400 (De 13, A.9)]   Þa cwæð heo, Nys me þynes weales hæmed næfre þe leofre þe me nædre toslyte."
[],"[018500 (De 13, A.11)]   Þa gesealde he þa fæmnan his leaserum ond cwæð, Bysmriað hig, oð þæt heo dead sig."
[],"[018600 (De 13, A.13)]   Þa hig þa woldon hig lædan, þa ne myhton hig nahwyder hig onstyrian."
[],"[018700 (De 13, A.14)]   Þa eodon heora manege of þæs ealdormannes þenungwerode."
[],"[018800 (De 13, A.15)]   Sume sceufon, sume tugon ond swyðe swætton oð þæt hig geteorode wæron, ond seo godes fæmne hwæðre stod."
[],"[018900 (De 13, A.18)]   Þa brudon hig rapas on hyre handa ond on hyre fet ond hig tugon myd þam, ond hig ne myhton hig þa git anne fotlast furður ateon."
[],"[019000 (De 13, A.20)]   Þa het se wælgrymma ealdorman hig myd sweorde wundian on þone ynnoð, ond þa cwæð heo to þam crystenan mannum þe hyre ymbestodon, þære tyde ys neah þæt godes cyrce hafað sybbe on eorðan ond crystene men."
[],"[019100 (De 13, A.25)]   And Dioclitianus, se hæðena casere þe nu rixað, byð of hys rice aworpen, ond Maximianus his gerefa byð todæge dead, ond ic beo eower þyngere to gode, gif ge habbað godes geleafan ond hys wyllan doð."
[],"[019200 (De 13, A.29)]   Ond se ealdorman þe hig wundian het beforan hyre eagum wæs gebunden myd ysenum racenteagum ond wæs gelæded to Rome, ond eall Romana dugoð hyne gedemde to deaðe, and he wæs þær heafde beheawen, ond hys þæt synnige blod wæs agoten on þa wrace hyre þæs unsceððian blodes."
[],"[019300 (De 13, A.35)]   Ond sancta Lucian ær ne gewat, ær hyre com to godes sacerd ond hyre gesealde husl, ond heo þa hyre to gode gebæd ond hyre gast ageaf."
[],"[019400 (De 13, B.1)]   On þone ylcan dæg byð þæs læces tyd sancti Ursicine, se wæs on Rauenna þære ceastre."
[],"[019500 (De 13, B.2)]   Þa nydde Paulinus se dema hyne þæt he sceolde Crystes geleafan forlætan oððe beon beheafdod."
[],"[019600 (De 13, B.5)]   Þa hyne man lædde to þære beheafdinge, þa getweode hyne on hys mode ond wolde gecyrran to þam deofolgyldum."
[],"[019700 (De 13, B.7)]   Þa clypode sum Crystenman ond cwæð, Ursicine, ær þu hældest oðre men ond nu þu wundast þe sylfne."
[],"[019800 (De 13, B.9)]   Ond þa gehreow hym þæt hyne æfre swa on his geþohte getweode, ond he geþrowode martyrdom for Cryste ond gode ageaf þone deorwyrðan gym þone þe deofol wolde gereafian, þæt ys seo halige sawl."
[],"[019900 (De 14, A.1)]   On þone feowerteoðan dæg þæs monðes byð sancte Hygebaldes gewytennys þæs halgan abbudes, þæs lychama resteð on Lyndesse mægðe."
[],"[020000 (De 14, A.3)]   Be þam wrat Beda se leornere on Angelcynnes bocum þæt he wære haliges lyfes ond swiðe clænes."
[],"[020100 (De 21, A.1)]   On þone XXI dæg þæs monðes byð sancte Thomas tyd þæs apostoles, se wæs on Grecisc nemneddidimusond on Romaniscgeminus, þæt ys on ure geþeode getwyn."
[],"[020200 (De 21, A.4)]   Forþam he wæs swa geciged forþam ðe he wæs urum hælende gelic on menniscre onsyne."
[],"[020300 (De 21, A.6)]   Ond æfter Crystes upastigennysse he gelærde monige þeode to Crystes geleafan, Warðwara ond Medware ond Persware ond Hyrcanas ond Bactrianas ond twa Indea mægðe."
[],"[020400 (De 21, A.9)]   And he þurhferde hæðenre þeode eorð ond myddangeardes eastdæl."
[],"[020500 (De 21, A.11)]   Ond myd Indeum he getymbrede hyra cyninges healle on heofonum, se wæs on naman Gundaforus, ond þæt geseah þæs cyninges broðor, þæs sawl wæs on heofenas gelæded myd godes englum, þæt seo heall wæs getymbred ynnan ond utan myd grenum ond myd hæwenum ond myd hwytum."
[],"[020600 (De 21, A.16)]   Ond se wæs eft lyfigende on eorðan se ðe sæde þæt hyt wære þus getymbred on heofenum."
[],"[020700 (De 21, A.18)]   Ac on oðre Indea mægðe Mygdæg se cyning ond hys ealdorman se wæs on naman Caritius, he nydde þysne Thomum þæt he weorðode sunnan deofolgyld."
[],"[020800 (De 21, A.22)]   Þær wæs þære sunnan anlycnys geworht of golde, ond heo wæs on gyldenum <scryð>, ond æt þam wæron gyldene hors, ond on þam wæron þa wealdleðer swa upgetiged, swa swa hig urnon to heofenum up."
[],"[020900 (De 21, A.26)]   Þa þome þæder ineode, þa eode þær egeslic deofol ut of þam goldgeweorce ond stod beforan hym, ond þæt goldgeweorc eall todreas, swa swa weax gemylt æt fyre."
[],"[021000 (De 21, A.29)]   Þa þæra hæðenra bysceopa sum ofsloh þone Crystes þegn, ond gewrytu secgað hwylum þæt he wære myd sweorde þurhstungen, hwylum hig secgað þæt he wære mid sperum ofsticod."
[],"[021100 (De 21, A.33)]   He þrowode in Calamina on Indea ceastre, ond hys lychama wæs alæded of Indeum on þa ceastre þe ys nemned Edyssa."
[],"[021200 (De 21, A.36)]   Þær he ys geseted on sylfrene cyste, ond seo hangað on sylfrenum racenteagum."
[],"[021300 (De 21, A.37)]   Ne <mæg> þær nænig gedwolman lyfian on þære ceastre ne nænig þæra þe deofolgyld begangað, ne næfre syððan ne myhton ælreorde þeode hergian on þa <ceastre>."
