id,text
"[000100 (De 31, A.1)]","   þa he ða ineode on þæt carcern ond hire to genealæhte, þa com ðider in ursa þæt deor, þæt is on ure geðeode byren, ond awearp hine to eorðan ond locade to þære godes fæmnan hwæþer heo sceolde hine cucene þe deadne."
"[000200 (De 31, A.5)]","   And þa bebead seo godes fæmne þære byrene þæt heo læge on þæs carcernes duru, ond heo ongan læran þone leasere þæt he gelyfde on Crist, ond he þæt geþafade."
"[000300 (De 31, A.9)]","   Ond seo byren hine let gangan of þæm carcerne, ond he þa sona clypode þurh ealle þa ceastre ond cwæð, Se an god is soð god þone Columbe seo fæmne begangeð, ond nis ænig oþer butan þam."
"[000400 (Ja 0, A.1)]","   On ðone eahteþan geohheldæg bið þæs monðes fruma þe mon nemneð Ianuarius, þæt is on ure geðeode se æftera geola."
"[000500 (Ja 0, A.3)]",   Þæt bið se æresta geares monað mid Romwarum ond mid us.
"[000600 (Ja 0, A.4)]",   On ðæm monðe bið an ond þritig daga.
"[000700 (Ja 1, A.1)]",   On ðone ærestan dæg þæs monðes bið Cristes eahteða dæg ond sancta Marian.
"[000800 (Ja 1, A.2)]","   On ðæm dæge Crist onfeng ða ealdan ymbsnidenysse ond ða ealdan clæsnunge Iudea folces, þæt þonne wæs þæt hie æghwelcum cnihtcilde ymbsnidon þæt werlice lim on ðæm eahteþan dæge æfter his acennysse, ond seo clæsnung him wæs swa halig swa us is fullwiht."
"[000900 (Ja 1, A.8)]","   Ond Crist forðon þa clæsnunge onfeng þæt he us mid þy getacnode þæt we sceolan aceorfan fram usse heortan unclæne geðohtas ond from lichoman unalefde dæde, gif we willað habban lif mid gode."
"[001000 (Ja 1, A.12)]",   Ond on þone eahteþan dæg menn sceopan Criste naman æfter ealdre wisan.
"[001100 (Ja 1, A.14)]",   Se nama wæs on Iudisc Ihesus ond on grecisc soter ond on læden saluator ond on ure geðeode hælend.
"[001200 (Ja 1, A.16)]","   Þone naman hæfde se engel sancta Marian gesæd, ær ðon þe heo geeacnad wære."
"[001300 (Ja 3, A.1)]",   On ðone þriddan dæg ðæs monðes bið þæs halgan papan tid þe is nemned sancte Antheri.
"[001400 (Ja 3, A.2)]","   He wæs Grecisces cynnes mon, ond he sæt on sancte Petres setle on Rome þreottyne gear on Maximianus dagum þæs caseres, ond he geþrowade martyrdom for Criste, ond his lichoma is bebyrged on ðæm mynstre ðe we nemnað Calistes mynster."
"[001500 (Ja 5, A.1)]","   On ðone fiftan dæg þæs monðes bið sancte Emelianan tid ðære fæmnan, þæt wæs sancte Gregorius faðe ðæs þe us fulwiht onsænde."
"[001600 (Ja 5, A.3)]","   Hire ætywde on nihtlicre gesyhðe hire swyster gast ond cwæþ to hire, Butan þe ic dede þone halgan dæg æt drihtnes acennisse, ac ic do mid þe ðone halgan dæg æt drihtnes ætywnesse, þæt is se drihtnes halga twelfta dæg, drihtnes fullwihtes dæg."
"[001700 (Ja 6, A.1)]","   On ðone sextan dæg þæs monðes bið se micla ond se mæra dæg þone Grecas nemnaðEpiphania, ond Romware hine nemnaðaparitia dominiþæt is on ure geþeode drihtnes ætywnesse dæg."
"[001800 (Ja 6, A.4)]",   On ðam dæge he gecyþde mid þæm mæstum wundrum feowerum þæt he wæs soð god.
"[001900 (Ja 6, A.6)]","   Þæt æreste wundor wæs þæt þreo tungolcræftegan comon fram eastdæles mægðum to Criste þa þa he wæs cild, ond him mon brohte gold to gefe."
"[002000 (Ja 6, A.10)]",   On ðæm wæs getacnod þæt he wæs soð cyning.
"[002100 (Ja 6, A.12)]","   Oðer him brohte recels, on ðæm wæs getacnod þæt he wæs soð god."
"[002200 (Ja 6, A.15)]","   Se þridda him brohte myrran þa wyrt, on þon wæs getacnod þæt he wæs deadlic mon, ond þæt he þurh his anes deað ealle geleaffulle men gefreode fram ecum deaðe."
"[002300 (Ja 6, A.17)]","   Ond on ðone ilcan dæg Crist onfeng fulwihte on Iordane fram Iohanne þæm fulwere, ond he wæs þa on ðritiges geara ylde se hælend, þa he þæm fulwihte onfeng."
"[002400 (Ja 6, A.19)]",   Ond on þone dæg æt sumum brydþingum Crist gecerde sex fatu full wætres to ðæm betestan wine.
"[002500 (Ja 6, A.21)]",   On æghwelc þara fata mihte twegen mittan oþþe ðreo.
"[002600 (Ja 6, A.22)]","   Ond on ðone ylcan dæg Crist gereorde fif ðusenda wera of fif hlafum ond of twam fixum, eac wifum ond cildum, þara wæs ungerim, ond þara hlafgebroca wæs to lafe twelf binna fulle."
"[002700 (Ja 6, B.1)]","   On ðone ylcan dæg bið þæs æþelan weres þrowung se is nemned sanctus Iulianus, ðæs lichoma resteð in Antiochia þære ceastre."
"[002800 (Ja 6, B.3)]","   Se sona on his cnihthade ðeowade gode on clænnesse, ond his yldran hine þa genyddon on his geogoðe þæt he onfeng æþele bryd, seo wæs on naman Basilissa."
"[002900 (Ja 6, B.7)]","   Ond ða þære forman brydniht, þa hi twa wæron on ðæm brydbure, þa com þær ærest wundorlic stenc, ond æfter ðæm stence heofonlic leoht."
"[003000 (Ja 6, B.9)]",   Ond æfter þæm leohte Crist self þær ætewde mid engla werede.
"[003100 (Ja 6, B.11)]","   Ond ða for þære gesihðe fægernesse ðe hi gesawon ond ðæm wordum ðe hi gehyrdon hi wunedan a clæne, he mid werum ond heo mid fæmnum."
"[003200 (Ja 6, B.14)]","   Þes Iulianus awehte hæþenne man of deaðe, ond se wæs siððan gefullad."
"[003300 (Ja 6, B.15)]",   Se man sæde fram helle siðfæte swylc sarspell swylce næfre ær on men ne becom ne naht oft siððan.
"[003400 (Ja 6, C.1)]","   On ðone ilcan dæg bið þæs papan tid þe is nemned ðelesfor, se wæs Grecisces cynnes."
"[003500 (Ja 6, C.2)]",   He sæt on ðæm papsetle ændlefen gear ond þry monað on þara casere dagum Antonius ond Marcus.
"[003600 (Ja 6, C.4)]","   Ond ðes papa wæs eft Cristes martyr, ond his lichoma resteð neah sancte Petres lichoman."
"[003700 (Ja 6, C.6)]","   Þes papa gesette ærest manna þæt man fæste on Rome syfon wucan ær eastran, ond he gesette ærest þæt man sang gloria in excelsis deo þone lofsang foran to mæssan."
"[003800 (Ja 9, A.1)]",   On ðone nygeðan dæg ðæs monðes bið sancte Pegean geleornes ðære halgan fæmnan.
"[003900 (Ja 9, A.3)]","   Heo wæs sancte Gutlaces swyster þæs ancran, ond æfter his geleornisse heo dyde blindum men þæt sealt on eage þæt he ær gehalgode, ond he mihte sona geseon."
"[004000 (Ja 10, A.1)]",   On ðone teoþan dæg þæs monðes bið sancte Paules tid.
"[004100 (Ja 10, A.2)]","   Se wæs sextyne geara þa he ærest on þæt westen gewat, ond he wunade þær oþ þæt he hæfde ðreo ond hundændleftig wintra."
"[004200 (Ja 10, A.4)]","   Þær he næfre naht oþres ne geseah ne ne gehyrde butan leona grymetunge ond wulfa gerar, ond æt þæs westenes æppla ond <ðæt> wæter dranc of his holre hand."
"[004300 (Ja 10, A.8)]","   Ond ða æt nehstan fedde hine an hræfn sextig geara, se him brohte æghwelce dæge healfne hlaf."
"[004400 (Ja 10, A.10)]","   Ond ða hwæne ær his ende com him to sanctus Antonius se ancra, ond ða sona brohte him se hræfn gehalne hlaf."
"[004500 (Ja 10, A.12)]",   Se Antonius geseah ðæs Paules saule swa hwite swa snauw stigan to heofonum betweoh engla þreatas ond haligra manna þreatas.
"[004600 (Ja 10, A.15)]",   Ond twegen leon adulfan his byrgenne on ðæs westenes sande.
"[004700 (Ja 10, A.17)]","   Þær resteð Paules lichoma mid yfelice duste bewrigen, ac on Domes dæge he ariseð on wuldor."
"[004800 (Ja 12, A.1)]","   On twelftan dæg þæs monðes bið sancte Benedictes tid þæs halgan abbodes, se wæs Angelcynnes man."
"[004900 (Ja 12, A.3)]",   He wæs swiðe æþele for worolde ond micle æþelra for gode.
"[005000 (Ja 12, A.4)]","   Ond ða he wæs on fif ond twentigum geara, þa ferde he to Rome, ond ðær ond on oðrum manegum æþelum mynstrum he leornade gastlice ðeodscipas."
"[005100 (Ja 12, A.7)]","   Ond he onfeng preosthades scare on ðæs ealandes mynstre ðe is nemned Lerinensi, ond he hwerfde eft to eþle."
"[005200 (Ja 12, A.9)]","   Ond he getimbrade on Brytene æþele mynster on ðære stowe þe is cweden æt Wiremuðan ond <ðæt> gehalgode gode ond sancte Petre ond ða ciricean æþellice gefretwade ge mid godcunde wisdome ge mid woroldlicum frætwum ofersæwiscum ond ða ðæs æfter sextene gearum þa forlet he þone læmnan ofn ðæs mænniscan lichoman, ond se gast fleah freo to ðam upplican wuldre."
"[005300 (Ja 13, A.1)]","   On ðone ðreottegan dæg þæs monðes bið ðæs halgan biscopes gemynd sancte Hilaries, he wæs on ðære ceastre Pictauie."
"[005400 (Ja 13, A.3)]","   Se wæs sancte Martines lareow, ond he awehte deadne man of deaðe."
"[005500 (Ja 14, A.1)]",   On ðone feowerteogðan dæg þæs monðes bið sancte Felices tid mæssepreostes on Rome on ðære stowe þe Pincis is nemned.
"[005600 (Ja 14, A.3)]",   Þone rice men hæþne þreadon þæt he Criste wiðsoce ond hæþengeldum gelyfde.
"[005700 (Ja 14, A.5)]","   Þa he þæt nolde, he wæs nacod on carcern onsænded ond þær understregd mid sæscellum ond mid scearpum stanum, ond þa godes engel on ðære ilcan niht tobrec ðæs carcernes duru ond hine þonan alædde."
"[005800 (Ja 16, A.1)]",   On ðone sexteoðan dæg ðæs monðes þonne bið sancte Marcelles tid þæs papan.
"[005900 (Ja 16, A.2)]","   Ðone papan Maxentius, Romeburge ealdormon, nedde þæt he his fullwihte wiðsoce ond deofolgeldum gelyfde."
"[006000 (Ja 16, A.4)]","   Ða he þæt ne geðafode, þa het he on ðæs papan ciericean gestællan his blancan ond monig oðer neat, ond he genydde þone papan þæt he þæm þenade."
"[006100 (Ja 16, A.9)]",   Ond on ðæm ðeowdome he geendade his lif ond his lichoma resteð arwyrðlice on ðæm mynstre Priscille on ðæm wege Salarie.
"[006200 (Ja 16, B.1)]",   On ðone ilcan dæg bið þæs mæssepreostes geleornis se wæs nemned sancte Furseus.
"[006300 (Ja 16, B.4)]","   Se wæs acenned in Hibernia mægðe, þæt is on Scotta lande."
"[006400 (Ja 16, B.6)]","   Þæs gast wæs neahterne of lichoman alæded, ond he geseah ma ondryrrlices ond eac wuldorlices þonne he mihte monnum asecgan, ond seo gesihð him wæs on swa micelre gemynde þæt he on ðæm miclan wintres cele, þonne he ymb þæt þohte oþþe spræc, ðonne aswætte he eall, ond eft on ðære miclan sumeres hæte, ðonne he his siðfæt gemunde, þonne ablacode he eall ond abifode."
"[006500 (Ja 16, B.12)]","   Ond ða ða godes englas eft his gast brohtan to þæm lichoman, þa locade he on his agenne lichoman swa swa on uncuðne hræw, ond he nolde næfre eft on ðone lichoman, gif he nyde ne sceolde."
"[006600 (Ja 16, B.16)]","   Þes Fursing gewat eft of Scottum on Brytone, ond on Eastengla mægðe he getimbrede fæger mynster, þæt is geceged Cnofesburh."
"[006700 (Ja 16, B.18)]",   <Ðæt> he dyde on Sigeberhtes dagum þæs cyninges.
"[006800 (Ja 16, B.19)]","   Ond þanon he gewat ofer sæ in Gallia mægðe to Clodfeo, <Francna> cyninge, ond ðær his dagas geendade."
"[006900 (Ja 16, B.21)]","   Ond his lichoma resteð on ðæm tune Ferano, ond his geearnunga þær wæron oft beorhte gecyþed."
"[007000 (Ja 17, A.1)]",   On ðone seofenteoþan dæg þæs monðes bið seo geleornes þæs halgan munuces sancte Antonies.
"[007100 (Ja 17, A.3)]","   Se gewat on westen ða he wæs on twentigum geara, ond on ðæm he wunade, oþ þæt he wæs on fif ond hundteontigum geara, ond on fruman he þær wunade twentig geara, swa he nænigne oþerne mon ne geseah."
"[007200 (Ja 17, A.7)]","   Ðær he fæste hwilum twegen dagas, hwilum þry tosomne, ond ðonne he mete þigde, ðonne wæs þæt hlaf ond sealt ond lytel wætres drync."
"[007300 (Ja 17, A.10)]","   Ond hine þær deofla costodon mid ofermæte unclæne luste, efne swa þæt hi eodon on niht to him on geglengedra wifa hiwe."
"[007400 (Ja 17, A.12)]",   Ðær he geseah eac þone fulan gast þe men lærð unalyfede lustas.
"[007500 (Ja 17, A.14)]","   Þæt wæs sweart cniht ond lytel ond egeslic, ond he him sæde sylf þæt his nama wære spiritus fornicationis, þæt is dernes geligeres gast."
"[007600 (Ja 17, A.17)]",   Hwilum ða deofol hine swungan þæt he ne mihte hine astyrigean ne noht cweðan.
"[007700 (Ja 17, A.19)]",   Hwilum hi hine bylgedon on swa fearras ond ðuton eallswa wulfas.
"[007800 (Ja 17, A.20)]","   Hwilum hi him bæron to gold ond seolfer ond him ætywdon in arwyrðestan hiwe, ond hi him bæran mettas to ond hine bædon þæt he þa þigde."
"[007900 (Ja 17, A.23)]","   Þonne sænade he hine, þonne glad þæt deofol ut mid his leasunge swa swa smyc æt his eagdura."
"[008000 (Ja 17, A.25)]","   Antonius wunade on ðæm ytemestan ænde eorðan ymbhwyrftes on Egypta westenne, ond he wæs hwæþre mære geond ealne middangeard."
"[008100 (Ja 17, A.28)]","   Ond þa he his dagas geendade, þa ongeatan þæt his þegnas twegen þæt hine openlice englas læddon to heofenum, ond his lichoma resteð on ðære miclan ceastre Alexandria."
"[008200 (Ja 17, B.1)]","   On ðone ilcan dæg bið þreora cnihta tid, þa wæron getwinnas, ond hi wæron nemde sanctus Speosippus ond sanctus Elasippus ond sanctus Melasippus."
"[008300 (Ja 17, B.4)]","   Þa hæfdon Cristene modar ond hæþenne fæder, ond þurh heora yldran modor lare hi gelyfdon Gode, ond hwæþre næron hi na gefulwade, forðon hæðne caseras hæfdon ofslegen ealle biscopas ond mæssepreostas."
"[008400 (Ja 17, B.8)]",   Þas cnihtas þry fram þrym deman wæron nedde þæt hi godes geleafan wiðsocan.
"[008500 (Ja 17, B.10)]","   Þa hi þæt ne geþafedon, þa heton þa deman micel fyr onbærnan ond ða cnihtas ahon on an treow ond byran to þæm fyre."
"[008600 (Ja 17, B.13)]","   Ða cwædon hi to heora yldran medder, Beo þu nu ure gemyndig on þinum gebedum."
"[008700 (Ja 17, B.15)]","   Ond þonne þu hlaf brece ond metes onfo, þonne sæna þu þa cruman for us ðe of þinum beode feallen þæt we moton bergan of þæs heofonlican cyninges gereordum, þeah ðe we næron mid fulwihte her on eorðan onðwægen."
"[008800 (Ja 17, B.19)]","   Ða cwæð seo yldre modar, Cnihtas, beoð orsorge, eower blod eow fulwað, ond eower martyrdom eow gelædeþ to Cristes gereordum."
"[008900 (Ja 17, B.22)]",   Þa wæron þa cnihtas on ðæt fer onsænded.
"[009000 (Ja 17, B.23)]","   Ða ne onhran þæt fyr him no, ac hi onsændon heora gast to gode swa swa þreo lamb."
"[009100 (Ja 17, B.25)]","   Ond seo cierece on þære þe heora lichoma resteð is neah Lingonabyrig, þa man nemneð æt sanctos geminos, æt þæm halgum getwinnum."
"[009200 (Ja 18, A.1)]","   On ðone eahtateoþan dæg bið ðære halgan fæmnan sancte Prisce, ðære lichoma resteþ on Rome, ond hire gemynd sceal beon mærsod on eallum cierecum."
"[009300 (Ja 18, A.5)]",   On ðy ilcan dæge sancte Peter gehalgode ærest cierecean on Rome.
"[009400 (Ja 19, A.1)]",   On ðone nigonteoþan dæg þæs monðes þonne bið þæs mæssepreostes gemynd sancte Annani in Biððinie ðære mægðe.
"[009500 (Ja 19, A.3)]","   On Dioclitianus dagum þæs hæþenan caseres he wæs on carcern sænded twelf dagas butan mete, ond þa æfter twelf dagum com se carcernweard, se wæs nemned Petrus."
"[009600 (Ja 19, A.6)]",   Þa geseah he sittan ðone Halgan Gast on culfran hiwe on ðæs carcernes eagdura ond spræc to Annani þæm godes men ond eft fleogan to heofonum.
"[009700 (Ja 19, A.10)]",   Þa gelefde se carcernweard gode.
"[009800 (Ja 19, A.10)]","   Þa het sum hæþen gerefa hi begen belucan on fyrenum bæþe, ond ymb þreo niht hi eodon gesunde of ðæm."
"[009900 (Ja 19, A.13)]","   Ða gesegon þæt seofon cæmpan, þa gelyfdon þa for ðæm wundre."
"[010000 (Ja 19, A.14)]",   Þa het se gerefa heora ælcum gebindan leades bloman on heora swyran ond sændan on wid sæwes grund.
"[010100 (Ja 19, A.16)]","   Þa toburstan þa bendas ond afeoll <ðæt> lead of him, ond hi onsendon heora gastas to Gode."
"[010200 (Ja 19, A.18)]","   Ond þa lichoman coman to þam waroðe, ðær cristene men hi bebyrgdon mid micelre are."
"[010300 (Ja 19, A.20)]",   Ond þær wæron siððan on ðære stowe monegu wundor.
"[010400 (Ja 19, A.21)]","   Ond se gerefa þe hi cwellan het, se wæs sona mid swa miclum sare gewitnad, þæt he nolde læng libban, ac he het his agene men hine sændan on ðone sæ, ond þa sædeor hine sona forswulgon, þæt his ne com þy furðor an ban to eorðan."
"[010500 (Ja 20, A.1)]","   On ðone twentigþan dæg ðæs monðes bið sancte Sebastianes tid þæs æþelan martyres, ðone Dioclitianus se casere, he wæs hæþen, he het hine mid strælum ofscotian, þæt he wæs ðara swa full swa igl þæt deor bið byrsta, ond mid ðy he hine ne mihte swa acwellan."
"[010600 (Ja 20, A.6)]",   Ða het he hine mid stengum ðyrcsan oð þæt he his gast onsende.
"[010700 (Ja 20, A.8)]",   Ond his lichoma wæs gebyrged æt Rome on ðære stowe Catacumbe.
"[010800 (Ja 20, B.1)]",   On ðone ilcan dæg bið sancte Fabianes tid þæs halgan papan.
"[010900 (Ja 20, B.2)]",   Þæm wæs þurh haligne gast getacnod þæt he onfenge Romeburge biscopdome.
"[011000 (Ja 20, B.4)]",   Culfre com fleogan of heofonum ond gesæt ofer his heafde.
"[011100 (Ja 20, B.5)]","   Ond he hæfde ðære burge biscopdom þreottyne gear ond ændlefen monað ond twelf dagas, ond he geðrowade eft on Decies dagum þæs caseres martyrdom for Criste, ond his lichoma resteð in Calistes mynster æt Rome."
"[011200 (Ja 20, C.1)]","   On ðone ilcan dæg bið þara haligra gesinhina tid þa coman of Perscwara mægðe to Rome ond ðær geþrowadan æþelne martyrdom for Criste, ond heora suna twegen mid him."
"[011300 (Ja 20, C.4)]",   Þæs weres nama wæs Marius ond þæs wifes nama wæs Marða and ðara suna naman wæron Audifax ond Abbacuc.
"[011400 (Ja 21, A.1)]",   On ðone an ond twentigðan dæg bið sancta Agnan þrowung ðære halgan fæmnan.
"[011500 (Ja 21, A.2)]",   Seo geþrowade martyrdom for Criste þa heo wæs þreottene geara.
"[011600 (Ja 21, A.4)]","   Þa fæmnan Simfronius, Romeburge gerefa, ongan þreatian his suna to wife."
"[011700 (Ja 21, A.5)]","   Þa heo þæt nolde, þa het he hi nacode lædan to sumum scandhuse, þær hire brohte godes engel swylcne gerelan, swylcne næfre nænig fulwa, þæt is nænig webwyrhta, þæt mihte don on eorðan."
"[011800 (Ja 21, A.9)]","   Ðæs burhgerefan sunu wolde ræsan on hi on ðæm scandhuse ond hi bysmrian, ac fram deoflum forbroden he aslat."
"[011900 (Ja 21, A.12)]","   Þa cwædon Romware þæt heo wære dryegge ond scinlæce, ond hire man bestang sweord on ða hracan, ond ðus heo onsende hire gast to Gode."
"[012000 (Ja 21, A.15)]",   Ond hire lichoma resteð neah Romebyrig on ðæm wege þe hi nemnað Numentana.
"[012100 (Ja 21, A.16)]","   Ond naht lange æfter hire þrowunge heo ætywde hire yldrum on midde niht þær hi wacedon æt hire byrgenne, ond heo cwæþ to him, Ne wepað git me na swa ic dead sy, ac beoð me efenbliðe, forðon þe ic eom to Criste on heofonum geþeoded ðone ic ær on eorðan lufade."
"[012200 (Ja 22, A.1)]","   On ðone twa ond twentigðan dæg þæs monðes bið sancte Vincentes ðrowung þæs diacones, se þrowade in Hispania ðære mægðe on ðære ceastre Falentia."
"[012300 (Ja 22, A.4)]",   Þær Datianus se casere nydde Valerium þone biscop ond ðone ylcan diacon Vincentium to hæþenscipe.
"[012400 (Ja 22, A.6)]",   Þa swygode se biscop.
"[012500 (Ja 22, A.6)]","   Ða cwæþ se diacon to þam biscope, Clypa ongen þissum deofles hunde þe þe on beorceð."
"[012600 (Ja 22, A.8)]","   Þa het se casere forlætan ðone biscop ond ðone diacon miclum witum underþeodan, ac ne mihte he mid nænge þara hine acwellan ne hine genydan þæt he Criste wiðsoce, ac he mid micelre blisse ðone sigefæstan gast to gode onsænde."
"[012700 (Ja 22, A.13)]","   Ond se casere þa bebead þæt hine man forlete unbyrgedne, þæt hine fuglas ond wilde deor forswulgon."
"[012800 (Ja 22, A.16)]","   Ða com þærto blæc fugel, hæfde micele feðra, ond swift, se adraf ealle þa oþre fuglas ond þa wildan deor fram þæm lichoman."
"[012900 (Ja 22, A.18)]",   Ða het se casere hine wurpan on wid sæ.
"[013000 (Ja 22, A.19)]",   Ða ferede hine godes hand þider þær hine cristne men siððan a wulderlice aredon.
"[013100 (Ja 22, B.1)]","   On ðone ilcan dæg bið þæs halgan weres ðrowung Sancti Anastasi, se wæs ærest dry in Persida mægðe, ond ða æfter þon gelyfde Criste."
"[013200 (Ja 22, B.3)]","   Ond Cossra, Persida cining, hine het ahon be oþerre hand ond hine nydde þæt he wiðsoce godes geleafan."
"[013300 (Ja 22, B.6)]","   Þa he þæt ne geðafade, þa het se cining hine beheafdian."
"[013400 (Ja 22, B.7)]","   Þa Heraclius se casere genam his lichoman mid herge in Persida mægðe ond lædde to Rome, ond he resteð þær on sancte Paules mynstre æt þam wætrum þe hi nemnað Aquas Salvias."
"[013500 (Ja 22, B.11)]",   Ond þær mon byrð his heafod on ðas dagas cristenum mannum to reliquium.
"[013600 (Ja 23, A.1)]","   On ðone ðreo ond twentigðan dæg bið þære halgan fæmnan tid sancte Emerentiane, seo wæs afeded mid sancte Agnan, þære halgan fæmnan, ond swiðe anrædlice heo ætwat ðæm hæþnum on Rome heora dysignesse, ond heo wæs stæned fram him, oþ þæt heo hire gast onsænde."
"[013700 (Ja 23, A.6)]",   Ond þa sona com þunerrad ond legetsleht ond ofsloh ðone mæstan dæl þæs hæþnan folces þe hi stænde.
"[013800 (Ja 23, A.8)]",   Ond hire lichoma resteþ on ðære ylcan ciricean on Rome þær sancte Agnan lichoma resteð.
"[013900 (Ja 24, A.1)]",   On ðone feower ond twentigðan dæg þæs monðes bið sancte Babylles tid þæs halgan biscopes in Antiochia þære ceastre.
"[014000 (Ja 24, A.3)]",   Se biscop mid cristene folce forstod cirican duru a Numeri ðæm hæþnan kasere.
"[014100 (Ja 24, A.5)]","   He cwæþ to him, Ne gang þu na on godes hus, ðu hafast besmitene handa ond þu eart deofles wulf."
"[014200 (Ja 24, A.7)]","   Ond þa het se kasere hine beheafdian ond his cnihtas þry mid hine, þara wæs an twelf geara, oþer nigan geara ond se þridda seofon geara."
"[014300 (Ja 24, A.10)]","   Ond ðara cnihta naman wæron Urbanus, Prilidanus, Epolanus."
"[014400 (Ja 24, A.11)]","   Ðis wæs swiðe clæne biscop, ond his clænnes swiðe mære wæs."
"[014500 (Ja 25, A.1)]",   On ðone fif ond twentigðan dæg þæs monðes bið sancte Paules gehwerfnes to Criste.
"[014600 (Ja 25, A.2)]",   Se wæs ær nemned Sauwlus ond he wæs Cristenra manna ehtere ær ond cwellere.
"[014700 (Ja 25, A.4)]","   Ond ða færinga on midne dæg com leoht ofer hine of heofonum, ond stefn clypade þus cweðende, Sawlus, Saulus, hwæt ehtes ðu me?"
"[014800 (Ja 25, A.7)]","   Ic eom Ihesus, ðæt is hælend, þone þu ehtest."
"[014900 (Ja 25, A.8)]","   Ond þa æfter ðissum he onfeng fullwihte, ond his nama wæs Paulus geciged, ond he wæs ealra cristenra ðeoda lareow, forðon he is nemned ofer ealle oðre se æþela ðeoda lareow."
"[015000 (Fe 28, A.1)]",   Sanctus Iohannes hine þæm men on niht ond hine het gewitan mid þy heafde on Fenice þære mægðe on ða burh Emisena.
"[015100 (Fe 28, A.3)]",   Swa þæt Iohannes heafod ferde.
"[015200 (Fe 28, A.4)]","   Hwilum hit hæfdon geleaffulle men, hwilum swiðe ungeleaffulle, ond æghwær hit scan mid godcundum wundrum."
"[015300 (Fe 28, A.7)]","   Ðonne se solmonað bið geendod, þonne bið seo niht feowertyne tida lang, ond se dæg tyn tida."
"[015400 (Ma 0, A.1)]","   On ðæm þriddan monðe on geare bið an ond þrittig daga, ond se monð is nemned on læden Martius ond on ure geþeode hredmonað."
"[015500 (Ma 2, A.1)]",   On þone æfteran dæg þæs monðes bið þæs biscopes geleornes sancte Ceaddan.
"[015600 (Ma 2, A.2)]",   Ond þæs wundor ond lif Beda se leornere wrat on Angelcynnes bocum.
"[015700 (Ma 2, A.4)]","   Ðone Ceaddan ðyder se ercebiscop nam be norðan gemære on ðæm mynstre Læstenga yge ond hine asænde Myrceon to biscope ond Middelenglum ond Lindesfarum, ond openlice godes englas læddon hine mid wynsume sange to heofonum."
"[015800 (Ma 2, A.8)]","   Ond þæt gehyrde his godes þeow sum, þæs nama wæs Owine."
"[015900 (Ma 2, A.10)]",   Ond sancte Ecgberht se ancra sægde Higebalde þæm abbode þæt Ceaddes sauwl ðæs biscopes come of heofonum mid engla weorode ond fette his broþor sawle to heofonum.
"[016000 (Ma 2, A.13)]",   Þæs biscopes lichoma resteþ æt Licettfelda on ðæm mynstre.
"[016100 (Ma 4, A.1)]","   On ðone feorðan dæg þæs monðes bið sancte Adrianes ðrowung þæs æþelan weres, se wæs ðæs caseres ðegnscipes ealdorman, ðe Maximianus wæs nemned."
"[016200 (Ma 4, A.4)]","   Ða geseah he hu anræde þa cristenan men wæron, þa gelyfde he Criste ond þrowade micelne martyrdom for Criste."
"[016300 (Ma 4, A.6)]","   Adrianus wæs geong ond ænlic on eahta ond twentigum geara, ond he hæfde æþele bryd, seo wæs on naman Natalee, ond syxtyne monað hi wæron somod."
"[016400 (Ma 4, A.9)]",   Seo hine lærde þæt he næfre godes geleafan forlete ond þæt nænig woruldfægernes æfre his geðoht oncerde.
"[016500 (Ma 4, A.12)]","   Ond æfter þan ðe he hæfde martyrdom geðrowad for gode, ða genam heo sancte Adrianes hand, seo him wæs of acorfen, ond heo begeat þa mid deorwyrðum wyrtum ond bewand on godwebbe ond asette æt hire heafdum on hire ræste ond hire hæfde þa to hihte."
"[016600 (Ma 4, A.17)]",   Þa ongan oðer rice man hæþen hi laðian to his gesynscipe.
"[016700 (Ma 4, A.19)]","   Þa weop heo ond cwæð, drihten god, gefultuma me, þinre þeowenne, þæt ic næfre gewemme Adrianes brydræste ðines martyres."
"[016800 (Ma 4, A.21)]","   Ond ða genam heo þa hand ane ond astag on scip ond lað of Nicomedia ceastre in Bisantiam ðone tun ofer ðone sæ, þyder cristne men hæfdon gelæded Adrianus lichoman."
"[016900 (Ma 4, A.25)]",   Ða on midde niht ða oncierde þæt scip on wonne siðfæt þurh deofles beswicennesse.
"[017000 (Ma 4, A.27)]","   Ða ætywde þær sona Adrianus sittende on medmiclum scipe ond clypade on þæt scip þe þæt wif on wæs mid þære hand ond cwæð, Ferað nu swa swa eowre seglas sendon geseted, se wind eow lædeþ."
"[017100 (Ma 4, A.31)]",   Þa aras Natalia ond geseah þæt sanctus Adrianus him lað beforan.
"[017200 (Ma 4, A.33)]","   Heo þa gefeonde cwæþ,Ecce dominus meusHona la min hlaford."
"[017300 (Ma 4, A.34)]",   Ond þa sona ne mihte heo hine geseon.
"[017400 (Ma 4, A.35)]","   Heo þa lað on ðone tun þær se lichoma wæs ond asette þa hand to þæm lichoman ond hire þær gebæd ond þa hwon onslep, forðon þe heo wæs on þære sæ swiðe geswenced."
"[017500 (Ma 4, A.38)]","   Ða ætywde sanctus Adrianus hire on ðæm slæpe ond cwæð hire to, Wel þu come, ac cum to us on ece reste."
"[017600 (Ma 4, A.41)]",   Ond ða sona onsende heo hire gast to gode.
"[017700 (Ma 7, A.1)]","   On ðone seofoðan dæg þæs monðes bið þara haligra wifa gemynd sancta Perpetuan ond sancta Felicitatis, ðara lichoma resteþ on Cartagine þære miclan ceastre on Affrica mægðe."
"[017800 (Ma 7, A.4)]",   Þære Perpetuan mætte þa heo wæs on mædenhade þæt heo wære on wæres hiwe ond <ðæt> heo hæfde sweord on handa ond ðæt heo stranglice fuhte mid þy.
"[017900 (Ma 7, A.8)]","   Þæt wæs eall eft on hire martyrdome gefylled, ða heo mid werlice geðohte deofol oferswiðde ond þa hæþnan ehteras."
"[018000 (Ma 7, A.10)]","   Ðonne wæs seo Felicitatis Cristen wif, ond heo wæs mid bearne ða heo wæs for Criste on carcern onsænded."
"[018100 (Ma 7, A.12)]",   Þa woldan þa ehteras hi forþon forlætan.
"[018200 (Ma 7, A.13)]","   Ða weop heo ond bæd god þæt he hire ðæt bearn fram adyde, ond þa acende heo hit on ðære ylcan niht on ðone seofoðan monað þæs beorðres."
"[018300 (Ma 7, A.16)]",   Ond heo geþrowade martyrdom for Criste.
"[018400 (Ma 7, B.1)]","   On ðone ilcan dæg bið þæs halgan abbodes geleornes, se wæs nemned Eastorwine."
"[018500 (Ma 7, B.2)]",   Se wæs her on Brytene on sancte Petres mynstre æt Wiremuðan.
"[018600 (Ma 7, B.3)]",   Þæt wæs swiðe æþele wer for worolde ond for gode micle æþelra.
"[018700 (Ma 7, B.5)]","   He wæs Ecgferðes þegn ðæs cyninges, ac he forlet þa wæpna ond ða woruldlican wisan ond eode on þæt mynster ond wæs þær mæssepreost ond abbod."
"[018800 (Ma 7, B.8)]",   Ond hweþre he wæs for Gode swa eaðmod þæt he sulh heold ond on iren sloh ond corn ðærsc ond þæt windwode ond ewa mealc ond ða cealfas to cuum lædde ond hlafas brædde ond leac sette.
"[018900 (Ma 7, B.12)]","   Ond þa he wæs on feower ond twentigum geara æfter twelf gearum ðæs þe he wæs on ðæm mynstre, ða forlet he þa eorðlican lima ond gesohte þa heofonlico rico."
"[019000 (Ma 7, B.16)]",   Ond þy dæge þe he his gast on niht onsænde he sæt ute on sunnan ond eallum ðæm wependum broðrum ond gnorniendum he sealde sibbecoss.
"[019100 (Ma 9, A.1)]",   On ðone nygeðan dæg ðæs monðes bið feowertiges cæmpena ðrowung on Sebastia ðære ceastre on Licinis tidum ðæs cyninges.
"[019200 (Ma 9, A.3)]","   Þæt wæron strange weras ond sigefæste on woroldgefeohtum, ond hwæþre arwyrðlice gode herdon."
"[019300 (Ma 9, A.5)]","   Ða ongan þære burge gerefa, se wæs on naman Agriculaus, ond ðara cæmpena ealdorman, se wæs on naman Lyssiarchus, hi neddon þæt hi Criste wiðsocan."
"[019400 (Ma 9, A.8)]","   Þa hi þæt ne geðafedan, þa hetan hi on æfenne on swiðe cealdum winde weorpan hi on deopne mere."
"[019500 (Ma 9, A.10)]","   On ðæm mere wæs micel is ond yfel, ond þær wæs hat bæþ bi þæm mere, þæt gif heora hwilc on his geleafan getweode, þæt he gebuge to þæm."
"[019600 (Ma 9, A.13)]",   Þa on forewearde niht snað þæt is ðara haligra lichoman.
"[019700 (Ma 9, A.14)]","   Þa getweode heora an on his mode ond arn to þæm hatan baðe ond wæs sona dead, ond him þa lima ealle tofeollan."
"[019800 (Ma 9, A.17)]","   Ða on niht com leoht of heofonum swa hat swa sunne bið on sumera, ond þæt is gemelte, ond þæt wæter wearð wearm."
"[019900 (Ma 9, A.19)]",   Ond þara wearda sum geseah ðæt of heofonum com an læs feowertig wuldorbeaga ofer þa cæmpan.
"[020000 (Ma 9, A.21)]",   Þa ongeat he þæt se wæs gode wiðcoren se þe on ðæt bæð eode.
"[020100 (Ma 9, A.23)]",   Þa gecerde se weard to Criste ond awearp his hrægl him of ond hleop on ðone mere ond stod on ðara midle ond mid him þurh martyrdom his gast to gode onsænde.
"[020200 (Ma 12, A.1)]","   On ðone twelftan dæg ðæs monðes bið sancte Gregorius geleornes ures fæder, se us fullwiht onsænde on ðas Brytene."
"[020300 (Ma 12, A.3)]","   He is ure altor, ond we syndan his alumni."
"[020400 (Ma 12, A.4)]","   Ðæt is ðæt he is ure festerfæder on Criste, ond we syndon his festerbearn on fullwihte."
"[020500 (Ma 12, A.6)]",   Gregorius geþingade mid his tearum ond mid his gebedan Traianus sauwle ðæs hæþnan caseres þæt hine god of helle gefreode ond on reste gelædde.
"[020600 (Ma 12, A.9)]",   Ond Gregorius cnihta sum geseah hwite culfran of heofonum ond sittan on Gregorius heafde ond him eþode on ðone muð þone godcundan wisdom þe he on bocum wrat.
"[020700 (Ma 13, A.1)]","   On ðone þreotegðan dæg ðæs monðes bið þæs mæssepreostes tid sancte Macedones ond his wifes, seo wæs nemned Patricie, ond his dohtar ðære nama wæs Modeste."
"[020800 (Ma 18, A.1)]",   Ond tosced on twa dæg ond niht.
"[020900 (Ma 19, A.1)]",   On ðone nygonteogðan dæg monðes bið se æftera worolde dæg.
"[021000 (Ma 19, A.2)]","   On ðæm dæge god gescop ðone rodor betweoh heofone ond eorðan ond betweoh ðæm twam sæum, ðæm uplican ond þæm niðerlican."
"[021100 (Ma 19, A.5)]","   Se uplica sæ is to þæm geseted þæt he celeð ðære tungla hæto, ðy læs heo to swiðe bærne þas nyþerlican gesceafte, ond se rodor ymbfehð utan eall ðas niðerlican gescæfte, sæ ond eorðan, swa seo scell ymbfehð þæt æg, swa leorneras secgað."
"[021200 (Ma 19, B.1)]","   On ðone ilcan dæg bið sancte Gregories tid þæs clænan biscopes, se wæs on ðære ceastre Nazasene."
"[021300 (Ma 19, B.3)]","   Ðæm biscope æteawdon on <his> geogoðe ðurh nihtlice gesihð fægre fæmnan ond cwædon to him, Wit sendon ðine sweostra, ond Crist unc sende to þe, ond wit sceolon a beon mid þe þenden ðu leofast."
"[021400 (Ma 19, B.7)]","   Ond uncer oðer hatte Sapientie, oðer Castitas."
"[021500 (Ma 19, B.8)]",   Þæt is ðonne godcund snyttro ond clænnes.
"[021600 (Ma 20, A.1)]",   On ðone twentegðan dæg þæs monðes bið se þridda worolde dæg.
"[021700 (Ma 20, A.2)]","   On ðæm dæge god tosced on twa eorðan ond sæ, ond ðone sæ he gesette toþon þæt se sceolde fixas fedan, ond of þæm sceoldan regnas ofer eorðan cuman."
"[021800 (Ma 20, A.5)]","   Forðon ðære lyfte gecynd is þæt heo tehð to þa renas of ðæm sealtan sæ, ond þurh hire mægen heo fersc sendeþ to eorðan."
"[021900 (Ma 20, A.8)]",   Ond on ælcum anum geare weaxeð þæt flod ðæs sæs feower ond twentigum siða ond swa oft wanað.
"[022000 (Ma 20, A.10)]","   Fylleþflod bið nemned <on> lædenmalina, ond se nepflodledo."
"[022100 (Ma 20, B.1)]","   On ðone ilcan dæg bið sancte Cuthberhtes geleornes ðæs halgan biscopes, se wæs on þysse Brytene on þære mægðe þe is nemned Transhumbrentium, <ðæt> is Norðanhymbra ðeod."
"[022200 (Ma 20, B.4)]",   Ðone wer oft englas sohtan ond him to brohtan heofonlico gereordo.
"[022300 (Ma 20, B.6)]","   Ond he hæfde þa miht þæt he mihte geseon manna sawla, þa clænan ond ða oþre, þonne heo of þæm lichoman leordon, ond ealle untrumnesse he mihte hælan mid his gebedum."
"[022400 (Ma 20, B.9)]",   Þæt wæs his wundra sum þæt he wæs æt gereordum on sumre æþelre abbadissan mynster.
"[022500 (Ma 20, B.11)]","   Ða he aras on dæge of undernræste, ða sæde he þæt hine ðyrste, and het him beran wæter to þæt he mihte onbergean."
"[022600 (Ma 20, B.13)]",   Ða bletsode he þæt wæter ond his onbergde ond sealde his mæssepreoste.
"[022700 (Ma 20, B.15)]",   Ond he hit sealde heora þene.
"[022800 (Ma 20, B.16)]",   Heora þen wæs ðæs ilcan mynstres mæssepreost.
"[022900 (Ma 20, B.17)]","   Ða ondranc se þæs wætres ond sealde hit þæm breðer ðe him ætstod, ðæs mynstres profoste, ond se ondranc eac þæs wætres, ond hi gefeldan begen þæt þæt wæs ðæt betste win."
"[023000 (Ma 20, B.20)]","   Ond þa hi þa tid hæfdon ymb þæt to spreconne, þa ondette heora ægðer oþrum þæt hi næfre ær selre wiin ne druncon."
"[023100 (Ma 21, A.1)]",   On ðone an ond twentegðan dæg bið se feorða worolde dæg.
"[023200 (Ma 21, A.2)]",   On ðæm dæge god gesette on heofones rodor sunnan ond monan.
"[023300 (Ma 21, A.3)]","   Þa wæs seo sunne seofon siðum beorhtre ðonne heo nu is, ond se mona hæfde ða ða beorhtnesse þe seo sunne nu hafað."
"[023400 (Ma 21, A.5)]","   Ac þa Adam ond Eua on neorxnawonge gesyngodan, ða wæs þæm tunglum gewonad heora beorhtnes, ond hi næfdon na siððan butan þone seofoðan dæl heora leohtes."
"[023500 (Ma 21, A.9)]","   Ac on domes dæge þonne ure drihten edniwað ealle gesceafte, ond eall mænnisc cynn eft ariseð ond hi næfre ma ne gesyngiað, þonne scineð seo sunne seofon siðum beorhtre ðonne heo nu do, ond heo næfre on setl gangeþ, ond se mona scineð swa swa nu seo sunne deþ, ond he næfre ma wonað ne ne weaxeð on his endebyrdnesse, ac þenden þa tunglu her lyhtaþ on ðysse deadlican worolde."
"[023600 (Ma 21, A.17)]","   Symble ðonne se mona gangeþ æfter ðære sunnan, ðonne weaxeð his leoht, ond swa he bið þære sunnan near swa bið his leoht læsse, ond swa he bið hyre fyrr swa bið his leoht mare, ond hwæðre he bið symble þurh þa sunnan onlyhted."
"[023700 (Ma 21, B.1)]",   On ðone ilcan dæg bið sancte Benedictes geleornes ðæs halgan abbodes.
"[023800 (Ma 21, B.2)]","   Se wæs acenned on Nursia ðære mægðe, ond sona on his cnihthade he wilnade þæt he gode anum licade."
"[023900 (Ma 21, B.4)]",   Ond on sumum þara mynstra þe he ofergeseted wæs þa broðor him woldon sellan attor drincan forðon þe hi ne mostan for him naht unalyfedlices begangan.
"[024000 (Ma 21, B.7)]","   Ða he þa senade þæt fæt þe þæt attor on wæs, ða tobærst hit swæ þær mon stan onwurpe."
"[024100 (Ma 21, B.9)]",   Ond he mid bliðe mode <forlet> ðara broðra onwald ond eft to his oðrum mynstre ferde.
"[024200 (Ma 21, B.11)]",   Wæs his godes þeow sum se æt nænigre gebedtide wolde on ðære cirican wunian ðæt he mid þæm oþrum his gebed gefylde.
"[024300 (Ma 21, B.14)]",   Þa geseah se abbod ðæt sum lytel cniht sweart teah þone broðor be his hrægle of þære cirican ut.
"[024400 (Ma 21, B.16)]","   Se abbod þa sume dæge ut gangende sloh ðone broðor mid gyrde, ond þa wæs se feond mid þy geflymed <swa> he hine sloh, ond se broðor siþþan a wunode æt his gebede."
"[024500 (Ma 21, B.19)]",   Ðy dæge ðe se abbod geleorde his broðra twegen geseagon ænne weg fram his mynstre rihte east on ðone heofon.
"[024600 (Ma 21, B.22)]","   Se wæs bebræded mid hwitum ryftum, ond þær wæs on unrim scinendra leohtfata, ond þær stod an beorht wer ond cwæð to him, þis is se weg mid þy þe drihtnes se leofa Benedictus astag on heofon."
"[024700 (Ma 22, A.1)]",   On ðone twa ond twentegðan dæg ðæs monðes bið se fifta dæg worolde.
"[024800 (Ma 22, A.2)]",   On ðæm dæge god gescop of wætere eall fleotendra fixa cyn ond fleogendra fugla.
"[024900 (Ma 22, A.4)]",   Woroldsnottre men secgað þæt þa ficsas syn on sæ hundteontiges cynna ond ðreo ond fiftiges.
"[025000 (Ma 22, A.6)]",   Ond nis ænig manna þæt he wite hwæt þara fugla cynna sy ofer eorðan.
"[025100 (Ma 22, A.7)]",   Ond hwæðre æghwelc fugal wunað ðæt ðæt he of gesceapen wæs.
"[025200 (Ma 22, A.9)]","   Ða swimmaþ nu sealtum yþum ða þe of ðæm gesceapen wæron, ond ða wuniað on merum ond on flodum þa þe of ðæm ferscum wætre gescæpene wæron, ond þa sittaþ on feldum ond ne magon swimman ða þe of þæs græses deawe geworht wæron, ond þa wuniað on wudum ða þe of þara treowa dropum gehiwode wæron, ond þa wuniað on fænne þa þe gewurdon of þæs fænnes wætan."
"[025300 (Ma 23, A.1)]",   On ðone ðreo ond twentegðan dæg ðæs monðes ðæt bið se sexta worolde dæg.
"[025400 (Ma 23, A.2)]","   On ðæm wæs Adam gescæpen se æresta man, ond Eua his wif wæs gescæpen of his ribbe."
"[025500 (Ma 23, A.4)]",   Hi wæron swa gescæpene ðæt hi ne mihte fyr bærnan ne wæter dræncean ne wildeor slitan ne þorn stician.
"[025600 (Ma 23, A.6)]","   Ne hi ne mihtan næfre forealdian ne deade beon, gif hi godes bebodu geheoldan."
"[025700 (Ma 23, A.8)]","   Ac þa hi þæt ne geheoldan, ða underðeoddon hi selfe ond eall ðæt mænnisce cynn to sare ond eldo ond to deaðe."
"[025800 (Ma 23, A.10)]","   Adam lifde her on wræcsiðe nigan hund geara ond ðritig geara, ond his ban syndon bebyrged noht feorr be eastan ðære byrig ðe is nemned Cebron, ond him is ðæt heafod suð gewend ond þa fet norð, ond seo byrgen is bewrigen mid dimmum stanum ond yfellicum."
"[025900 (Ma 23, B.1)]","   On ðone ylcan dæg bið þæs halgan mæssepreostes ðrowung, se wæs nemned þeodorotos."
"[026000 (Ma 23, B.2)]","   Se þrowade monigfealdne martyrdom for Criste on Antiochia þære ceastre on Iulianus dagum þæs hæþnan caseres, ond æt nyhstan he wæs beheafdod."
"[026100 (Ma 23, B.5)]","   Ond ða þære ylcan niht ða <swealt> se dema þe hine cwellan het mid unasecgendlicum sarum, efne swa þæt he spaw his innoð ut þurh his muð."
"[026200 (Ma 24, A.1)]","   On ðone feower ond twentegðan dæg þæs monðes, ðæt bið se seofoða worolde dæg."
"[026300 (Ma 24, A.2)]",   On ðæm dæge god gereste fram his weorce ond þone gehalgode.
"[026400 (Ma 25, A.1)]","   On ðone fif ond twentegðan dæg þæs monðes com Gabrihel ærest to sancta Marian mid godes ærende, ond on ðone <dæg> sancta Maria wæs eacen geworden on Nazareth ðære ceastre þurh þæs engles word ond þurh hire earena gehyrnesse, swa þas treowa ðonne hi blostmiað þurh þæs windes blæd."
"[026500 (Ma 25, A.7)]","   On ðære ylcan stowe, þær hire hus ða wæs, þa se engel hi ane gemette cristne men timbredon micle cirican."
"[026600 (Ma 25, A.9)]",   Ond ða æfter twa ond ðritegum geara ond æfter ðrym monðum wæs Crist ahangen on rode on ðone ylcan dæg.
"[026700 (Ma 25, A.11)]","   Ond sona swa he on ðære rode wæs, ða gescæfta tacnedon þæt he wæs soð god."
"[026800 (Ma 25, A.13)]","   Seo sunne asweartade, ond se dæg wæs on þeostre niht gecierred fram midne dæg oð non."
"[026900 (Ma 25, A.15)]","   Þa he æt þæm none his gast onsænde, þa byfode seo eorðe, ond stanas burstan, ond stanweallas tofeollan, ond deadra manna byrgenna wurdon opene, ond monige menn gesegon þæt þa deadan arison of þæm byrgennum ond eodon geond ða halgan burh on Hierusalem, oþ þæt Crist eft aras."
"[027000 (Ma 25, A.20)]","   Þa gewiton hi mid hine ge mid lichoman ge mid sawle on ece wuldor, þæt we þy untweogendran be us gelyfden, ðæt we be þæm leorniað."
"[027100 (Ma 25, A.23)]",   Seo Cristes rod on þa he wæs ahongen is on ðære byrig Constantinapolie on cirican and on treowenre ceste belocen.
"[027200 (Ma 25, A.26)]","   Ond ðonne seo cest bið onlocen, þonne cymeð ðær upp wunderlic stenc, ond swa wynsum swa þær syn ealle blostman gesamnod, ond of þæm ostum ðæs treowes floweð ut swetes stences wæta, se hafað eles onlicnesse."
"[027300 (Ma 25, A.30)]","   Gif mon ðæs wætan ænne lytelne dropan seleð untrumum mæn, him bið sona sel."
"[027400 (Ma 26, A.1)]",   On ðone syx ond twentegðan dæg ðæs monðes on þone dæg Crist reste dead on byrgenne for us ond his sawl somod ond his godcundnes somod ond hergode geond hellegrund ond sloh þara feonda weorod mid his godcunde sweorde ond draf on hellegrund ond hi þær geband.
"[027500 (Ma 26, A.6)]","   Þær hine ongeatan weras ond wif ealle þa þe hine æfre ær gelyfdon, ond hi of þæm witum forð ræsdon ond wepende him to fotum luton ond þis cwædon, Help ure, la, hælend, nu þu hider come, ðeah ðe hit late wære."
"[027600 (Ma 26, A.11)]","   A we gehyhton to þinum cyme, ac adwæsc nu ðas gebeot ond ðas wopas tobrec ond gecyþ þinne þrymm on helle, swa þu dydest on eorðan, þær þu alysdest cuce men mid þinre rode."
"[027700 (Ma 26, A.14)]",   Genere nu us deadan mid þine deaðe.
"[027800 (Ma 26, A.15)]","   Ðær hine eac ongeaton Adam ond Eua, þær hi asmorede wæron mid deopum ðeostrum."
"[027900 (Ma 26, A.17)]","   Ða ða hi gesawon his þæt beorhte leoht æfter þære langan worolde, þær Eua hine halsode for sancta Marian mægsibbe ðæt he hire miltsade, Heo cwæþ to him."
"[028000 (Ma 26, A.20)]","   Gemyne, min drihten, þæt seo wæs ban of minum banum ond flæsc of minum flæsce."
"[028100 (Ma 26, A.22)]",   Help min forþon.
"[028200 (Ma 26, A.22)]","   Ða Crist hi butu ðonan alysde ond unrim bliðes folces him beforan onsende, ða he wolde gesigefæsted eft siðian to þæm lichoman."
"[028300 (Ma 27, A.1)]",   On ðone seofon ond twentegðan dæg þæs monðes bið se dæg on þone ure drihten of deaðe aras.
"[028400 (Ma 27, A.2)]","   Ond æfter his æriste hine tyn siðum monnum ætywde, swa hit on his godspelle awriten is, ond mid his þegnum æt gebrædne fisc ond huniges beobread, ond him ætywde ða wunda on his handum ond on his fotum ond þa gewundedan sidan, þæt hi þy soðlicor ongeaton þæt hit wæs soðlice his agen lichoma ðæt þær of deaðe aras."
"[028500 (Ma 27, A.9)]",   Seo byrgen is on Hierusalem þe he of aras.
"[028600 (Ma 27, A.10)]","   <Ðæt> is sinowalt hus acorfen of anum stane, on ðæm magon nigon men standende him gebiddan, ond hit is swa heah þæt hit bið mannes oðres healfes fotes gemet bufan ðæm heafde."
"[028700 (Ma 27, A.14)]","   Ond se ingang is eastan in, ond on ða swiðran healfe þæm ingange, þæt is on ða norðhealfe, is stænen bedd seofon fota lang þrym mundum hierra þonne þæs huses flor."
"[028800 (Ma 27, A.18)]",   On ðæm bedde reste drihtnes lichoma on scetan bewunden ða he wæs dead for us.
"[028900 (Ma 27, A.20)]","   Ðonne se hreðmonað bið agan, þonne bið seo niht twelf tida lang, ond se dæg þæt ilce."
"[029000 (Ap 0, A.1)]",   On ðæm feorðan monðe on geare bið þritig daga.
"[029100 (Ap 0, A.2)]","   Þone monað man nemneð on læden Aprelis, ond on ure geþeode eastermonaþ."
"[029200 (Ap 3, A.1)]",   On ðone þriddan dæg þæs monðes bið þara haligra fæmnena gemynd ond ðara eadigra gesweostra sancta Agape ond sancte Chonie ond sancte Hirena.
"[029300 (Ap 3, A.4)]","   Þis syndon swiðe mære fæmnan onde virginitate, ðæt is on fæmnena bocum."
"[029400 (Ap 3, A.5)]",   Ðas fæmnan on Dioclitianus dagum ðæs caseres ðrowedon mærne martyrdom for Criste.
"[029500 (Ap 3, A.7)]","   Se casere hi sealde his gerefan, þæs nama wæs Dulcitius, þæt se hi genedde þæt hi Criste wiðsocan."
"[029600 (Ap 3, A.9)]","   Ða sona swa he þa fæmnan geseah, ða wæs he onstered mid scondlice luste, ond he eode on nihtlice tid on þæt hus ðær þa fæmnan to Criste hi gebædon, ond he þohte þæt he hi gebismrode."
"[029700 (Ap 3, A.13)]","   Ðær wæron inne geseted hweras ond pannan, ond he þa þurh Godes miht wæs oncierred fram þæm fæmnum ond clypte ða hweras ond cyste ða pannan, ðæt he wæs eall sweart ond behrumig."
"[029800 (Ap 3, A.17)]","   Ond þa he ut eode, þa flogon hine his agene mæn ond wendon þæt hit wære larbo, þæt is egesgrima."
"[029900 (Ap 3, A.19)]","   Þyssa fæmnena twa Sisinnius se gesið het sendan on fyr, Agapan ond Chonie, ond þa þæt fyr wæs gemelted, þa wæron ða fæmnan to Criste geleored, ond ða lichoman wæron swa gesunde þæt him næs forbærned ne feax ne hregl."
"[030000 (Ap 5, A.1)]",   On ðone fiftan dæg ðæs monðes bið þæs halgan biscopes geleornes sancta Ambrosies.
"[030100 (Ap 5, A.2)]","   He wæs ðære burge biscop Mediolana, ond þær resteð his lichoma."
"[030200 (Ap 5, A.4)]","   Þyses biscopes ende gelamp on ðone sæternes dæg ær eastran, ond hwene ærðon ðe he his gast ageafe, he sæde þæt he gesawe Crist selfne, ond þæt he him hloge to."
"[030300 (Ap 5, A.7)]",   Ðes biscop is swiðe mihtig on frecnum wisum gescyldnesse to biddanne.
"[030400 (Ap 5, A.9)]","   Þæt wæs gecyþed sumum heretogan, se ferde fram Rome to gefeohte wið strangre þeode."
"[030500 (Ap 5, A.10)]",   Ða gecerde he to þæs biscopes lice ond him þær gebæd.
"[030600 (Ap 5, A.12)]","   Þa þære ilcan niht æteawde he him on swefne stondende on lytlum hylle on sumum felda, ond he sloh ðriwa mid his cricce on ða eorðan ond cwæþ,Hic, hic, hicHer, her her."
"[030700 (Ap 5, A.15)]","   Ða se heretoga com ongean ðæm reþan herge, þa gemitte he þær swelcne feld, ond on ðæm swylcne hyll, swa him ær on swefne ætywed wæs."
"[030800 (Ap 5, A.18)]","   Ond he gestod on ðæm hylle ond hæfde his sweord on handa, ond sona he wæs se reða here on fleam gecierred."
"[030900 (Ap 5, B.1)]",   On ðone ylcan dæg bið sancta Hirenan tid ðære halgan fæmnan.
"[031000 (Ap 5, B.2)]",   Ða fæmnan Sisinnius se gesið sealde his cæmpum to bismrienne.
"[031100 (Ap 5, B.3)]","   Ða hi þa hi læddon to þære scondlican stowe, ða ætywdon þær twegen godes englas on cæmpena hiwe ond genamon ða fæmnan ond hi gelæddan on swa heanne munt, þæt hire ne mihte nænig mon to genealecean."
"[031200 (Ap 5, B.7)]","   Ond heo þær hire gast onsænde, ond hire lichoma resteð on ðæssalonica ðære ceastre, ðær hire sweostra lichoman syndon, Agapan ond Chonian."
"[031300 (Ap 9, A.1)]",   On ðone nigeðan dæg ðæs monðes bið seofon fæmnena tid þa þrowedon martyrdom for Criste on Syria mægðe.
"[031400 (Ap 9, A.3)]","   Þara naman syndon Saturnina, Hilarina, Dominando, Rogantina, Serotina, Donata, Paulina."
"[031500 (Ap 11, A.1)]","   On ðone ændleftan dæg þæs monðes bið sancte Guthlaces geleornes ðæs anceran on Brytone, þæs lichoma resteð on þære stowe ðe is cweden Cruwland."
"[031600 (Ap 11, A.4)]","   His nama is on lædenbelli munus, ond his halignes wæs sona getacnad æt his acennisse mid heofonlicum tacnum."
"[031700 (Ap 11, A.6)]","   Men gesegon cuman fægre hand of heofonum ond gesegnian þæs huses duru ðe he wæs on acenned, ond eft to heofonum gewat."
"[031800 (Ap 11, A.9)]",   Ond ymb an gear ðæs þe he on ancorsetle wunade he geearnade ðæt him spræc an godes engel to æghwelce æfenne ond eft on ærnemergen ond him sæde heofonlico geryno.
"[031900 (Ap 14, A.1)]",   On ðone feowerteoðan dæg þæs monðes bið þara haligra gebroðra tid sancte Valerianes ond sancte Tiburties.
"[032000 (Ap 14, A.3)]","   Ða Allmachius, Romeburge gerefa, nedde mid witum ðæt hi Criste wiðsocan."
"[032100 (Ap 14, A.4)]","   Ða hi þæt ne geþafodan, þa het he hi beheafdian."
"[032200 (Ap 14, A.5)]","   Þa se man ðe þæt sceolde behealdan þæt hi man beheafdade wepende ond swergende he sæde þæt he gesawe heora sawla gongan ut of þæm lichoman fægre gefretwade, ond þæt he gesawe godes englas swa scinende swa sunne."
"[032300 (Ap 14, A.10)]",   Ond þa hi bæron to heofonum mid heora feþera flihte.
"[032400 (Ap 14, A.11)]","   And se man þa gelyfde Gode, ond he wæs ofswungen on deað for Criste, ond his nama wæs Maximus."
"[032500 (Ap 18, A.1)]","   On ðone eahtateogðan dæg ðæs monðes bið þæs halgan biscopes tid Sancte Eleutheri, and his modor ðære nama wæs Sancte Anthie."
"[032600 (Ap 18, A.3)]","   He wæs þære burge biscop ðe is nemned Mechania in Apulia þære mægðe, ac he geðrowade eft on Rome martyrdom for Criste."
"[032700 (Ap 18, A.6)]",   Adrianus se casere hine ðreatade þæt he Criste wiðsoce.
"[032800 (Ap 18, A.7)]","   Ða he þæt ne wolde, þa het se casere gesponnan feower wilde hors to scride and hine gebundenne on þæt scrid asettan þæt þa wildan hors sceoldan yrnan on hearde wegas on westene, and him þa lima eall tobrecan."
"[032900 (Ap 18, A.12)]","   Þa com Godes engel of heofonum and gestilde ðæm horsum, and hi gelæddon þæt scrid on hea dune þær him coman to monigra cynna wild deor ond wunedon mid hine."
"[033000 (Ap 18, A.15)]","   Ond þonne he hof his handa upp to heofonum, ðonne hofan ða deor heora fet upp ond heredon God mid hine."
"[033100 (Ap 18, A.17)]",   Þa het se casere his huntan hine ðær gefeccean ond hine mid sweorde ofslean.
"[033200 (Ap 18, A.19)]","   Ða com stefn of heofonum ond cwæð, Cum min þeow Eleuðerius, mine englas ðe lædað on ða heofonlican Hierusalem."
"[033300 (Ap 18, A.21)]","   Þa feoll his modor ufan on his lichoman ond cwæþ, Min sunu, gemyne þu me on þære ecean reste."
"[033400 (Ap 18, A.23)]","   Ond se casere hi het gemartyrian, ond God wuldriende, heo ageaf hire gast."
"[033500 (Ap 21, A.1)]","   On ðone an ond twentegðan dæg ðæs monðes bið þæs halgan anceran geleornes Sancte æþelwaldes, se geset ancersetl on Fearne ðæm ealonde ærest æfter Cuthbrihte ðæm halgan biscope."
"[033600 (Ap 21, A.4)]","   Ond æfter þon þe he twelf gear ðær wunode, þa eode he on ðone gefean ðære ecean eadignesse."
"[033700 (Ap 21, A.6)]","   Ðæs æþeuualdes wunder wæs þæt he spræc to his leornera sumum, ond þa færinga oðswigde he swa he hwæshwugu hercnade."
"[033800 (Ap 21, A.9)]",   Ða fregn se his þegn hine for hwon he swa dyde.
"[033900 (Ap 21, A.10)]","   Ða cwæþ he, hu mihte ic bu somod ge on heofon geheran ge her sprecan."
"[034000 (Ap 23, A.1)]","   On ðone ðreo ond twentegðan dæg þæs monðes bið Sancte Georgius tid ðæs æþelan weres, ðone Datianus se casere seofan gear mid unasecgendlicum witum hine þreade þæt he criste wiðsoce ond he nohwæþre hine oferswiðan mihte."
"[034100 (Ap 23, A.5)]",   Ond ða æfter seofon gearum het he hine beheafdian.
"[034200 (Ap 23, A.6)]","   Ða he þa wæs læded to þære beheafdunga, þa com fyr of heofonum ond forbærnde ðone hæðnan casere ond ealle þa þe mid hine ær tintergedon þone halgan wer."
"[034300 (Ap 23, A.10)]","   Ond he, Sanctus Georgius, him to drihtne gebæd ond ðus cwæð, Hælende Crist, onfoh minum gaste, ond ic þe bidde þæt swa hwilc man ðe min gemynd on eorðan do, þonne afyrr þu fram þæs mannes husum ælce untrumnesse, ne him feond sceþþe, ne hungor, ne mancwyld."
"[034400 (Ap 23, A.15)]","   Ond gif mon minne naman nemneð on ænigre frecennesse, oððe on sæ oþþe on siðfæte, þonne gefylge se þinre mildheortnesse."
"[034500 (Ap 23, A.18)]","   Ða com stefn of heofonum ond cwæð to him, Cum, þu gebletsoda."
"[034600 (Ap 23, A.19)]","   Swa hwelc swa on ænigre frecennesse minne naman þurh þe gecegð, ic hine gehere."
"[034700 (Ap 23, A.21)]","   Ond siððan þisses halgan weres mihta wæron oft micle gecyþed, þæt mæg ongetan se þe rædeþ sancte Arculfes boc þæt se man wæs stranglice gewitnad se geunarade sancte Georgies anlicnesse ond se wæs wið his feondum gescilded betweoh micle frecennisse se þe hi to geþingum sohte."
"[034800 (Ap 24, A.1)]","   On ðone feower ond twentegðan dæg þæs monðes bið sancte Willferðes geleornes ðæs halgan biscopes, ðæs halignes wæs sona æt his acennisse gecyþed."
"[034900 (Ap 24, A.4)]","   Þæt hus þæt he wæs on acenned þæt wæs byrnende gesæwen eallum þæm neahmonnum, ond se leg sloh to heofonun, ond hi þær to urnon ond woldon mid wætre dwæscan ðone bryne æfter monna þeawe."
"[035000 (Ap 24, A.8)]","   Ond þa hi þær to comon, ða ne gemitton hi þær nænigne bryne."
"[035100 (Ap 24, A.9)]","   Ond þissum biscope onsundrum ætywde sanctus Michahel ond him sæde hu andfænge his dæda wæron, ond hu lange his lif sceolde beon."
"[035200 (Ap 24, A.12)]","   Ond þa he his gast ageaf, ða com sweg suðaneastan of ðære lyfte swa swa micelra fugla sweg, ond gesetton on þæt hus ðær he inne wæs."
"[035300 (Ap 24, A.15)]",   Þæt wæs ðara engla flyht þe hine to heofonum læddon.
"[035400 (Ap 25, A.1)]","   On ðone fif ond twentegðan dæg ðæs monðes bið seo tid on Rome ond on eallum godes ciricum seo is nemned Letania maiora, þæt is þonne micelra bena dæg."
"[035500 (Ap 25, A.4)]",   On ðæm dæge eall godes folc mid eaðmodlice relicgonge sceal god biddan þæt he him forgefe ðone gear siblice tid ond smyltelico gewidra ond genihtsume wæstmas ond heora lichoman trymnysse.
"[035600 (Ap 25, A.8)]","   Ðone dæg Grecas nemnað zymologesin, þæt is þonne hreowsunge dæg ond dædbote."
"[035700 (Ap 25, B.1)]",   On ðone ilcan dæg bið sancte Marcus ðrowung þæs godspelleres.
"[035800 (Ap 25, B.2)]",   He wæs sancte Petres godsunu on fulwihte ond he leornode æt him.
"[035900 (Ap 25, B.3)]",   Ond þæt sanctus Petrus on dæge folce be Criste sæde þonne wrat sanctus Marcus þæt on niht.
"[036000 (Ap 25, B.5)]","   Ond he þæt hæl ærest sancte Petre, forðon his godspell is swa cweden furtum laudabile, hergendlico stalo."
"[036100 (Ap 25, B.8)]","   He wæs ærest Cristenra biscopa on Alexandre<../images/etail.gif>ðære miclan ceastre, ond he gecerde ærest to Godes geleafan Egypta mægþe ond Libia mægðe ond Arma rice ond Pentapalim, on þissum mægðum wæron ær swa unclæne men þæt hi guldon deofolgildum ge astorfen æton."
"[036200 (Ap 25, B.13)]",   Ðes sanctus Marcus hælde untrume men ond hreofe ond deade men of deaðe awehte.
"[036300 (Ap 25, B.15)]","   Ac þa æfestgodon þæt sume godwrece men, eodon þa on ciricean on þy ærestan Easterdæge, þær he mæssan sang, ond brudon rap on his sweoran ond hine drogan ut æfter þæm stanum on ðære eorðan, swa þæt his flæsc cleofode on þære eorðan, ond ða stanas wæron gebaswad mid his blode."
"[036400 (Ap 25, B.21)]","   Ond þa on æfen dydon hi hine on carcern, þær him on niht ætywde godes engel ond him sæde þæt he sceolde þæs on mergen leoran on ða ecean reste."
"[036500 (Ap 25, B.24)]","   Ond þa æt nehstan Crist seolfa him ætywde ond him cwæð to, Sibb sy þe, ure godspellere Marcus."
"[036600 (Ap 25, B.26)]","   Ða on mergen drogan þa hæþnan hine mid þy rape, oððæt he his gast onsende to Gode."
"[036700 (Ap 25, B.28)]",   Ða woldon hi his lichoman forbærnan.
"[036800 (Ap 25, B.29)]","   Ða com þunor ond regn, ofslogon monige þara hæþenra, ond þa oþre flugon onweg."
"[036900 (Ap 25, B.31)]","   Ond æfeste weras bebyrgdon his lichoman on micelre ond mærre cierecean, seo is on Alexandria ceastre."
"[037000 (Ap 27, A.1)]",   On ðone seofon ond twentegðan dæg þæs monðes bið þære halgan cwene tid sancta Alexandrea.
"[037100 (Ap 27, A.2)]","   Seo wæs Datianus cwen ðæs hæðnan caseres, se wæs ealra eorðcyninga ealdorman."
"[037200 (Ap 27, A.4)]",   Ac heo gelyfde gode þurh sancte Georgius lare ðæs martyres.
"[037300 (Ap 27, A.5)]","   Ða se casere ðæt ongeat þæt heo Criste gelyfde, þa cwæð he, Wa me, Alexandree, þu eart beswicen mid Georgius scinlacum."
"[037400 (Ap 27, A.8)]",   Forhwon toweorpest þu min rice oþþe tohwon forlætest þu me?
"[037500 (Ap 27, A.9)]","   Þa he þa ne mihte hi mid his wordum oncerran, þa het he hi ahon be hire loccum ond hi þreagean mid missenlicum witum."
"[037600 (Ap 27, A.12)]","   Ða he þa ne mihte mid þæm hi oferswiðan, þa het he hi lædan to beheafdianne."
"[037700 (Ap 27, A.14)]",   Ða bed heo þa cwelleras ðæt hi hire geanbidedan medmicle hwile.
"[037800 (Ap 27, A.15)]","   Þa eode heo on hire palatium þæt is on hire healle, ond anhof hire eagan upp to heofonum ond cwæð, Geseoh, drihten, þæt ic forlæte nu mine healle opene mid eallum minum goldhordum for þinum ðæm halgum naman."
"[037900 (Ap 27, A.20)]","   Ac ðu, min hælend, ontyn me nu þin neorxnawong."
"[038000 (Ap 27, A.21)]",   Ond ða gefylde heo hire martyrdom mid Cristes geleafan.
"[038100 (Ap 28, A.1)]","   On ðone eahta ond twentegðan dæg ðæs monðes bið sancte Vitales tid þæs martyres, se resteþ on Vicolonge, þæt is, on ðæm langan tune."
"[038200 (Ap 28, A.3)]","   Se wæs ærest caseres cæmpa under Paulino ðæm deman on Rauenna ðære ceastre, ac he þa gelyfde on Crist ond oðre men lærde to Cristes geleafan."
"[038300 (Ap 28, A.6)]",   Þa yrsode se dema forþon ond hine þa nydde to deofolgylde begonge.
"[038400 (Ap 28, A.8)]","   Þa he þæt ne geþafode, þa het se dema adelfan deopne seað ond hine cwicne on ðone ansændan ond hine fyllan ufon mid eorðan ond mid stanum, oþ þæt he his gast onsænde."
"[038500 (Ap 28, A.11)]",   On ðære stowe wæron oft siððan heofonlico wundro.
"[038600 (Ap 28, B.1)]",   On ðone ylcan dæg bið sancte Cristofores ðrowung þæs miclan martyres.
"[038700 (Ap 28, B.2)]",   Se com on Decies dagum þæs caseres on ða ceastre þe Samo is nemned of þære þeode þær men habbað hunda heafod ond of þære eorðan on ðære æton men hi selfe.
"[038800 (Ap 28, B.6)]","   He hæfde hundes heafod, ond his loccas wæron ofer gemet side, ond his eagan scinon swa leohte swa morgensteorra, ond his teþ wæron swa scearpe swa eofores tuxas."
"[038900 (Ap 28, B.9)]","   He wæs gode geleaffull on his heortan, ac he ne mihte sprecan swa mon."
"[039000 (Ap 28, B.11)]",   Ða bæd he god ðæt he him sealde monnes gesprec.
"[039100 (Ap 28, B.12)]",   Ða stod him æt sum wer on hwitum gegirelan ond eðode him on ðone muð.
"[039200 (Ap 28, B.13)]",   Ða mihte he siððan sprecan swa mon.
"[039300 (Ap 28, B.14)]",   Ða sænde se casere twa hund cæmpena þæt þa hine gelæddan to him.
"[039400 (Ap 28, B.16)]","   Gif he þonne nolde to him cuman, þæt hi hine ofslogon ond him brohtan þæt heafod to þæt he gesege hu lic þæt wære."
"[039500 (Ap 28, B.18)]","   Ða ða cempan him to coman, ða ne dorstan hi no him genealæcean, ond þa hwæþre ferde he mid hin."
"[039600 (Ap 28, B.20)]","   Þa he þa com to þæm casere ond he geseah his onsyne, þa wundrade he swa ðæt he feoll of his ðrymsetle."
"[039700 (Ap 28, B.22)]",   Ða bead se casere him gold ond seolfor ðæt hine oncerde fram Cristes geleafan.
"[039800 (Ap 28, B.24)]","   Þa he þæt ne geþafade, þa het he hine tintergian mid missenlicum witum."
"[039900 (Ap 28, B.26)]","   Ða he þa ne mihte mid þæm hine oferswiðan, ða bebead he þæt hine mon lædde to beheafdunga."
"[040000 (Ap 28, B.28)]","   Ða gebæd Cristoforus him to drihtne ond bæd god ðæt æghwelc ðara manna þe his reliquia aht hæfde, þæt he næfre hi fordemde on heora synnum, ne þæt godes yrre ofer hi come, ne him wære hwæs gneaðes ne oþerra worldwisena."
"[040100 (Ap 28, B.33)]","   Þa com stefn of heofonum, ond seo cwæð, Swa hit bið swa swa þu bidest."
"[040200 (Ap 28, B.34)]",   Ond ic þe soðlice secge.
"[040300 (Ap 28, B.35)]","   Gif hwilc man on micelre neadþearfnesse bið þin gemyndig, ond he geceð him to geþingum ðinne ðone medoman naman, ic þonne gefremme þæs mannes nedðearfnesse."
"[040400 (Ap 28, B.38)]",   Ða geendode Cristoforus his martyrdom.
"[040500 (Ap 28, B.39)]","   Ða gebohte an biscop his lichoman mid feo, se wæs on naman Petrus, ond hine gelædde on his ceastre ond hine gesette æt sumum mere, of þæm fleow ær flod ond gehwerfde ða ceastre."
"[040600 (Ap 28, B.43)]",   Ond siððan wæs seo ceaster wið þæm flode gehealden on godes wuldor.
"[040700 (Ap 28, B.46)]","   Þonne se monað bið geendad ðe we nemnað eastormonað, þonne bið seo niht tyn tida lang ond se dæg XIIII tida."
"[040800 (My 0, A.1)]",   On þone fiftan monað on geare bið an ond þritig daga.
"[040900 (My 0, A.2)]","   Se monað is nemned on læden Maias ond on ure geðeode Ðrymylce, forðon swylc genihtsumnes wæs geo on Brytone ond eac on Germania lande, of ðæm Ongla ðeod com on þas Breotone, þæt hi on þæm monðe þriwa on dæge mylcedon heora neat."
"[041000 (My 1, A.1)]",   On ðone ærestan dæg þæs monðes bið sancte Philippes tid þæs apostoles ond ðæs godes ærendwrecan.
"[041100 (My 1, A.3)]","   His nama is gereht on læden os lampadis, þæt is on ure geþeode leohtfætes muþ."
"[041200 (My 1, A.5)]",   He getacnað ða gastlican lareowas godes cyrecena.
"[041300 (My 1, A.6)]",   Ure hælend geceas ðysne Philippum him to þegne on Galilea mægðe fram Bethsaida ðære ceastre.
"[041400 (My 1, A.8)]","   Bethsaida is gereht domus venatorum, ðæt þonne is huntena hus."
"[041500 (My 1, A.9)]",   Ðes Philippus æfter þæs hælendes uppastignesse he bodade Cristes godspell on Sciðia mægðe.
"[041600 (My 1, A.11)]","   Ðær he awehte ðry men of deaðe, ond his lichoma resteð nu on Hierapole þære ceastre on Frygia mægðe, ond his dohtra twa þa halegestan fæmnan syndon ðær bebyrgde on twa healfe his."
"[041700 (My 2, A.1)]",   On ðone æfteran dæg þæs monðes bið þæs halgan biscopes gemynd sancte Athanasi.
"[041800 (My 2, A.2)]",   He wæs biscop on ðære miclan ceastre Alexandrie.
"[041900 (My 2, A.3)]",   His halignes wæs sona foretacnod on his cnihthade.
"[042000 (My 2, A.5)]",   Ðære burge biscop ær him wæs nemned Alexander.
"[042100 (My 2, A.6)]","   Se sæt sume symbeldæge on ðære cierecan, ond þa geseah he þurh þa eagduru plegan micel cnihta weorod be sæs waroðe, þara wæs an Athanasius."
"[042200 (My 2, A.9)]","   Ða ongan he fullwian ða oðre cnihtas on ðæs sæs yðum, ond hi eodon him under hand, swa he biscop wære."
"[042300 (My 2, A.11)]","   Ond þa sona het se biscop ðone cniht him to gelædan ond hine lærde gastlicne wisdom, ond he wæs eall mid godes snyttro gefylled."
"[042400 (My 3, A.1)]","   On ðone ðriddan dæg þæs monðes bið sancte Alexandres þrowung ðæs geongan papan on Rome ond twegra mæssepreosta mid hine, ða wæron nemde sanctus Euensius ond sanctus Theodolas."
"[042500 (My 3, A.4)]","   Þa Aurelianus se gesið, se þær cwealde cristne men he ongan hi nedan þæt hi Criste wiðsocan."
"[042600 (My 3, A.6)]","   Ða hi þæt ne geðafodon, þa het he sendan hi ealle ðry on byrnendene ofn."
"[042700 (My 3, A.8)]",   Ða nolde hi þæt fyr bærnan.
"[042800 (My 3, A.9)]",   Þa het he þa mæssepreostas beheafdian ond ðone papan ofstician.
"[042900 (My 3, A.10)]","   Ða sona com stefn of heofonum, ond seo cwæþ, Aurelianus, ðysum monnum þe þu her bismrodest, him is godes neorxnawong ontyned, ond þe syn helle tintergu ontyned."
"[043000 (My 3, A.14)]","   Ða swealt he sona þære ilcan niht mid egeslice deaðe, ond his wif, seo wæs on naman Seueriane, heo bebyrgde ðæs papan lichoman ond þara mæssepreosta arweorðlice on þære seofoðan mile fram Romebyrg on ðæm wege Numentana."
"[043100 (My 3, A.19)]",   Ðes sanctus Alexander wæs se fifta papa æfter sancte Petre.
"[043200 (My 3, B.1)]","   On ðone ilcan dæg bið seo tid þæt Cristes rod wæs gemeted ærest, swa us þa halgan gewritu secgað, on ðone dæg þe we nemnað quinta nonas Maius."
"[043300 (My 3, B.4)]",   Ðær com upp of ðære eorðan wynsumes stences rec ðær seo rod wæs gemeted.
"[043400 (My 3, B.6)]","   Ond ðy ilcan dæge þe seo rod wæs gemeted þæt treow wæs geseted ofer deades mannes lichoman, ond se sona aras, ond þurh ðæt wundor wæs gecyþed þæt þæt wæs soðlice Cristes rod."
"[043500 (My 4, A.1)]","   Ymb þas dagas utan, hwilum ær, hwilum æfter, beoð þa þry dagas on ðæm godes ciricum, ond Cristes folc mærsiað letanias, þæt is þonne bene ond relicgongas, foran to Cristes uppastignesse."
"[043600 (My 4, A.5)]","   On ðæm ðrym dagum sceolon cuman to godes cirican ge weras ge wif, ge ealde men ge geonge, ge þeowas ge ðeowenne to ðingianne to gode, forðon ðe Cristes blod wæs gelice agoten for eallum monnum."
"[043700 (My 4, A.9)]","   On ðæm þrym dagum cristne men sceolon alætan heora ða woroldlican weorc on ða þriddan tid dæges, ðæt is on undern, ond forð gongen mid þara haligra reliquium oð ða nigeðan tid, þæt is þonne non."
"[043800 (My 4, A.14)]","   Ða dagas syndon rihtlice to fæstenne, ond þara metta to brucenne ðe menn brucað on ðæt feowertiges nihta fæsten ær eastran."
"[043900 (My 4, A.16)]",   Ne bið alefed on ðyssum dagum ðæt mon blod læte oððe a <clæsnungdrenceas> drince oððe aht feorr gewite for woroldlicre bysgunge fram ðære stowe ðe he sceal gode ætþeowian.
"[044000 (My 4, A.20)]",   Ðas ðry dagas syndon mannes sawle læcedom ond gastlic <wyrtdrenc>.
"[044100 (My 4, A.22)]","   Forðon hi sendon to healdanne mid heortan onbryrdnesse, þæt is mid wependum gebedum ond mid rumedlicum ælmessum ond fulre blisse ealra mænniscra feonda, forþon ðe god us forgyfeð his erre, gif we ure monnum forgeofað."
"[044200 (My 5, A.1)]",   On ðone fiftan dæg þæs monðes bið se dæg þe ure dryhten to heofonum astag.
"[044300 (My 5, A.2)]",   Ðy dæge hine gesegon nyhst his þegnas on Oliuetes done.
"[044400 (My 5, A.3)]","   Ðær he bletsade hi, ond ða gewat mid þy lichoman on heofonum."
"[044500 (My 5, A.5)]","   Ðy dæge eode seo eorðe on heofon, ðæt is se mon ofer engla ðrym, ond on Oliuetes dune syndon nu gyt ða swæþe drihtnes fotlasta."
"[044600 (My 5, A.8)]",   Ymb þa drihtnes fotlastas timbredon cristne men seonewealte cirican wunderlice.
"[044700 (My 5, A.9)]",   Ne mihte seo his swaðu næfre mid nænigre oðre wisan beon þæm oðrum florum geonlicod ond gelice gehiwad.
"[044800 (My 5, A.12)]","   Gif þær mon hwæt mænnisces on asette, ðonne seo eorðe him onufan scealde ðeah hit wære marmarstanas, ða wæron aswengde on ðara onsyn þe þær on sæton."
"[044900 (My 5, A.15)]","   Ðæt dust ðæt god ðær on træd ond þa his swaða ðe þær onþricced sendon, ða syndon monnum to ecre lare, ond dæghwamlice geleaffulle men nimað ðæt sand, ond þær hwæðre ne bið nænig wonung on þæm sande ðære <drihtnes> fotswaða."
"[045000 (My 5, A.20)]","   Sanctus Arculfus sæde þæt þær ne mihte nænig hrof on beon on ðære cirican on ðære stowe ðe ure drihten onstod þa he to heofonum astag, ac þæt se weg ðær wære a to heofonum open þara monna eagum þe him þær gebædan on ðære ylcan stowe."
"[045100 (My 5, A.26)]","   Ond he sæde þæt þa drihtnes fotlastas wæron beworht mid ærne hweole, ond þæs heanes wære oð monnes swyran, ond þæt þær wære ðyrel on middum þæm hweole, ðurh þæt mihton men ufan beorhtlice sceawian drihtnes fota swaðe, ond þæt hi mihton mid heora handum ræcean ond niman þæs halgan dustes dæl."
"[045200 (My 5, A.33)]","   Ond sanctus Arculfus sæde þæt þær hangade uþmæte leohtfæt, ond <ðæt> wære <a> byrnende dæges ond nihtes ofer þara drihtnes fota swaða."
"[045300 (My 5, A.36)]","   Ond he sæde þæt æghwelce geare ðy dæge æt Cristes uppastignesse on middes dæges tide, æfter þon þe mæssesangas wæron geendode on þære ylcan cirican, þæt þær to come þæs strongestan windes yste, ond þæt se swa stronglice hrure on þa circan, þæt þær ne mihte nænig mon ænge gemete on ðære circean oððe on hire neahstowe gestandan oþþe gesittan, ac þæt ealle þa men ðe þær þonne wæron lagon aþænede on þære eorðan mid ofdune healdum ondwleotan, oþ þæt seo ondrynslyce yst forð geleoreð."
"[045400 (My 5, A.47)]",   Se ondrysnlica wind þæt deð þæt se dæl ðære ciricean ne mæg habban ðone hrof ðær þæs hælendes fotlastas syndon under.
"[045500 (My 5, A.50)]","   Sanctus Arculfus sæde þæt he self ðær wære ondweard æt þære ylcan cyricean ðy dæge æt Cristes uppastignesse, ða se stranga ond se forhtlica wind þær onræsde."
"[045600 (My 6, A.1)]","   On ðone sextan dæg þæs monðes bið sancte Eadberhtes geleornes ðæs arwyrðan fæder, se wæs biscop on Brytone æfter sancte Cuthberhte on ðæm halgan mynstre ðe is nemned Lindesfarna yg."
"[045700 (My 6, A.5)]","   Þæm Eadberhte wæs gewunelic þæt he symble feowertig daga ær eastran ond feowertig daga ær Cristes acennisse, þæt is ær geolum, þæt he wunode on dygolre stowe on his gebedum ond on gastlicum weorcum."
"[045800 (My 6, A.10)]",   Ond seo stow wæs ymburnen mid sæs streamum.
"[045900 (My 6, A.11)]","   Þa on <ðæt> lenctenfæsten, on ðæm ðæs mynstres broðra dydon sancte Cuthberhtes liic of eorðan ond hi þæt gemetton swa gesund, swa he þa gyt lifde, æfter ændlefan gearum ðæs þe wæs bebyrged."
"[046000 (My 6, A.15)]","   Ða bæron hi þæs lichrægles dæl to Eadberhte þæm biscope, ond he þæt cyste mid clænre lufan ond weop þæt he mihte uneaðe ænig word gecweþan, ond cwæð, Hwilc man mæg areccean drihtnes gefe?"
"[046100 (My 6, A.20)]","   He þæt seleð ðæm þe hine lufiað þæt þa sawla lifgað a on ðære heofonlican heannesse, ond he healdeþ ða deadan lichoman ungemolsnode under eorðan, oþ þæt hi eft cuce arisað, þonne þes middangeard byfað ond engla byman ufan singað."
"[046200 (My 6, A.25)]","   He cwæð, Ic wat cuðlice þæt seo stow ne bið noht longe<../images/etail.gif>mettugu on ðære Sancte Cuthberhtes lichoma resteþ, ond þæt bið swiðe eadig mon þæm þe drihten forgyfeð þæt on ðære stowe resteþ."
"[046300 (My 6, A.30)]","   Ða noht longe æfter þissum ða geuntrumade godes se leofa Eadberht bisceop, ond þæs æfter seofon ond feowertig daga he onsende his gast ond his lichoma wæs geseted on þa ylcan stowe ðær sancte Cuthberhtes lichoma ær reste."
"[046400 (My 7, A.1)]","   On ðone seofoðan dæg þæs monðes bið sancte Iohannes geleornes, se wæs biscop on Brytone on Norðanhymbra ðeode."
"[046500 (My 7, A.3)]","   Se gedyde dumbum men spræce, ond his wundor syndon awritene on istoria anglorum ðæm bocum, ond his lichoma ðær resteð on ðære stowe ðe mon nemneð Derewudu."
"[046600 (My 8, A.1)]","   On ðone eahteþan dæg þæs monðes bið þæt sancte Michaheles cirice ærest funden wæs on ðæm munte Gargano, þær se mon wæs ofscoten mid his agenre stræle, mid þy þe he wolde ðone fearr sceotan se stod on þæs scræfes dura."
"[046700 (My 8, B.1)]","   On ðone ylcan dæg bið sancte Victores ðrowung ðæs martyres, ðæs lichoma resteð on Mediolane ðære ceastre."
"[046800 (My 8, B.3)]","   Se Victor he wæs Maura cynnes, ond he wæs Maximianus cæmpa ðæs hæðnan caseres, ac he wæs cristen."
"[046900 (My 8, B.6)]",   Þa lærde se casere hine þæt he forlete Cristes geleafan.
"[047000 (My 8, B.7)]","   Ða he þæt ne geþafade, ða þreade hine man mid witum."
"[047100 (My 8, B.9)]","   He het hine begeotan mid weallende leade, ac him þæt no ne derede ðon ma ðe ceald wæter."
"[047200 (My 8, B.11)]",   Þa het he his leaseras hine lædan to þæm wuda se is gecegd dulnus ond hine þær beheafdian.
"[047300 (My 8, B.13)]","   Ða cwæþ he to þæm þe hine læddon, Secgað ge Maximiane þæm casere þæt he bið to geare dead, ond him beoð þa scancan forbrocen ær þon he sy bebyrged."
"[047400 (My 8, B.17)]","   Þa bebead se casere þæt nænig mon þone lichoman bebyrgde siððan he wæs beheafdod, ac þæt hine scolden forswelgan wilde deor ond wyrmas."
"[047500 (My 8, B.21)]","   Ða coman þyder tu wilddeor ond heoldon ðone lichoman, oþer æt þæm heafdum, oþer æt þæm fotum, oþ þæt þær com to sanctus Maternus se biscop ond hine arweorðlice bebyrgde."
"[047600 (My 9, A.1)]",   On ðone nygeþan dæg ðæs monðes bið sumeres fruma.
"[047700 (My 9, A.2)]",   Se sumor hafað hundnygontig daga.
"[047800 (My 9, A.3)]",   Þonne gangað þa seofon steorran on uhtan upp ond on æfen on setl.
"[047900 (My 10, A.1)]","   On ðone teogþan dæg ðæs monðes bið þæs martyres tid sancte Gordianes þæs lichoma resteð æt Rome, ond his gemynd sceal beon mærsad mid mæssesongum on eallum ciricum."
"[048000 (My 10, A.4)]",   On ðone ylcan dæg bið þæs ealdan mæssepreostes þrowung sancti Calepodi.
"[048100 (My 12, A.1)]","   On ðone twelftan dæg þæs monðes bið sancte Pancrates ðrowung þæs æþelan cnihtes, se wæs fiftene geara ða he for Cristes geleafan deað geðrowade."
"[048200 (My 12, A.4)]",   He wæs acenned on Frigia ceastre of æþelum cynne.
"[048300 (My 12, A.5)]","   His fæder nama wæs Cledones ond his modor noma wæs Cyriade, ac he wæs gefullwad æt Rome fram sancte Cornelie ðæm papan."
"[048400 (My 12, A.7)]","   Ða ongan Dioclitsianus se hæþna casere hine læran þæt he Criste wiðsoce, ond cwæð þæt he hine ðonne wolde swa weligne gedon swa he his sunu wære."
"[048500 (My 12, A.11)]","   Þa he þæt ne geþafade, ða het he hine beheafdian on ðæm wege ðe æt Rome is nemned Aurelia."
"[048600 (My 12, A.13)]",   Ðær is his lichoma bebyrged ond his cirice getimbred oð þysne ondweardan dæg.
"[048700 (My 14, A.1)]",   On ðone feowerteogðan dæg þæs monðes bið þara haligra martyra ðrowung sancte Victores ond sancte Coronan.
"[048800 (My 14, A.3)]","   Se Victor wæs from Cilicia ðære mægðe, ond he wæs Antoninus cæmpa þæs caseres, ac he gelyfde on Crist."
"[048900 (My 14, A.5)]","   Ða Sabastianus, se hæðna Egypta gesið, ongon hine nedan to deofolgelde."
"[049000 (My 14, A.7)]","   Þa he þæt ne geðafede, þa het he sumne scinlæcan him sellan etan þæt flæsc, ðæt wæs geættred mid þy werrestan attre, ond him þæt ne sceðede."
"[049100 (My 14, A.10)]",   Ða het he hine eft cwicne beflean.
"[049200 (My 14, A.11)]","   Ða wæs oðres cempan wif, seo wæs on naman Corona, seo wæs geong ond wæs an gear gebrydod ond feower monað."
"[049300 (My 14, A.13)]","   Seo cwæð to him, Eadig eart þu, Victor, ond ðin þa halgan weorc sendon eadige."
"[049400 (My 14, A.15)]","   Ic geseo twegen beagas cuman of heofonum, se mara is þin ond se læssa is min."
"[049500 (My 14, A.17)]","   Ond ða for þære gesyhþe gelyfde þæt wif on Crist, ond þa het se gesið hi buta gemartyrian."
"[049600 (My 15, A.1)]",   On ðone fifteogðan dæg þæs monðes bið se micla dæg ðe is nemned Pentecosten.
"[049700 (My 15, A.2)]","   Se dæg wæs mære on ðære ealdan æ ær Cristes cyme, forþon ðe god spræc to Moyse of heofonum geherendum eallum Israhela folce."
"[049800 (My 15, A.5)]",   Ond ðy dæge god sealde his æ ond his bebodu ðæm ylcan folce on twam stænenum bredum awritene on Sinai ðære dune.
"[049900 (My 15, A.8)]","   Ond eft æfter Cristes uppastignesse to heofonum ðy ilcan dæge he onsænde his þegnum ðone halgan gast, ond ealra þara monna wæs on anum huse hundteontig ond twentig."
"[050000 (My 15, A.11)]",   Þa færinga wæs geworden sweg of heofonum swa swa stranges windes sweg.
"[050100 (My 15, A.13)]","   Ond se sweg gefylde ðæt hus ðær hi sæton, ond ofer heora ælcne onsundran sæt swa swa fyr, ond hi mihton sona sprecan on æghwelc þara geðeoda þe under heofonum is."
"[050200 (My 15, A.16)]",   Ond þa hælendas þegnas mihtan siþþan don heofonlico wundor ðurh þone gast.
"[050300 (My 15, A.18)]","   Ðæm gaste æghwelc gefullwad man nu onfehð þurh biscopa handa onsetenesse, ond se gast wunað mid æghwelcne þara þe god deþ ond he gefyhð on ðæs clænan mannes heortan swa swa culfre, ðonne heo baðað hi on smyltum wætre on hluttere wællan."
"[050400 (My 18, A.1)]","   On ðone eahtateogðan dæg þæs monðes bið sancte Iohannes tid ðæs papan ond ðæs martyres, se gedyde ðurh godes miht blindum men gesihðe."
"[050500 (My 18, A.4)]","   Ðone Iohannem ofsloh for æfestum þeodoric, Ostgotona cyning, on Rauenna ðære ceastre."
"[050600 (My 18, A.6)]",   Ond sum westensettla on ðæm ealande ðe Liparus is nemned sæde scipliðendum monnum þæt he gesege Iohannes sawle ðæs papan lædon þone cyning þe hine ofslog gebundenne on ece wite.
"[050700 (My 18, A.10)]","   He cwæþ, se godes þeow, to þæm scipliðendum, Gerstan dæge on ða nygeðan tid dæges, þæt is on ðone non, ðeodoricus wæs gelæded and ungyred ond unscod ond gebunden be þæm handum betweoh Iohanne þæm papan ond Simachum ðone ealdormon, ond he wæs fram him aworpen on byrnende seað on ðysum neahealande þæt is nemned ulcani."
"[050800 (My 18, A.17)]","   Ða scipliðende þæt geherende behydelice hi mearcedon ðone dæg ond cerdon eft to Etelwara mægðe, þær hi ðone cyning ær lifiende wiston, ond hi þa hine gemetton deadne þy ilcan dæge ðe his wite þæm godes þegne ætewed wæs."
"[050900 (My 18, A.22)]",   Þæt wæs swiðe riht þæt he fram þæm mannum twæm wære sended on ðæt ece fyr þa he ær unrihtlice ofsloh on ðyssum life.
"[051000 (My 18, A.25)]",   Þæt wæs ðeodoricus se cyning ðone we nemnað ðeodric.
"[051100 (My 20, A.1)]",   On ðone twentegðan dæg ðæs monðes bið sancta Basillan tid ðære cynelican fæmnan.
"[051200 (My 20, A.2)]","   Seo wæs on Rome, ond heo onfeng godes geleafan ðurh sancte Eugenian lare ðære halgan fæmnan."
"[051300 (My 20, A.4)]","   Ac heo wæs ær beweddad sumum æþelum hæþnan were, se wæs on noman Pompeius."
"[051400 (My 20, A.6)]","   Ða he þa gehyrde þæt heo wæs Cristenu, ða ferde he to hire huse ond forbead ðæm duruweardum þæt heo hine hire gesægde."
"[051500 (My 20, A.9)]","   Þa onbead Basilla him ond cwæþ, Ongytt þu þis þæt ic næbbe nænigne intingan þe to geseonne ne þe to gegretanne."
"[051600 (My 20, A.11)]","   He þa wæs swiðe gedrefed ond ferde to ðæm casere Galliena ond hine aðenede beforan ðæm ond cwæð, Fultumað eowrum Romwarum."
"[051700 (My 20, A.14)]","   Mid hwelcum monnum magon ge onheldon eowerra feonda swyrban, gif we usse bryde an forlætað?"
"[051800 (My 20, A.16)]",   Þa gedemde se casere þæt Basilla onfenge þone brydguman oþþe mid sweorde forwurde.
"[051900 (My 20, A.18)]","   Ða heo þa wæs neded to him ða cwæð heo, Ic hæbbe brydguman, þæt is Crist, cininga cyning."
"[052000 (My 20, A.20)]",   Ða wæs heo sona ofslegen mid sweorde for Criste.
"[052100 (My 25, A.1)]","   On ðone fif ond twentegðan dæg ðæs monðes bið sancte Urbanes gemynd ðæs papan, se wæs feower gear on Rome papa ond þreo monað ond fif ond twentig daga, ond monigne æþelne mon he gecierde to Cristes geleafan, ond he is bebyrged on ðæm mynstre ðe hatte Pretectati ond on ðæm wege þe Appie is nemned."
"[052200 (My 26, A.1)]","   On ðone sex ond twentegðan dæg ðæs monðes bið sancte Augustines gemynd ðæs biscopes, se ærest fullwiht brohte on ðas Breotone on Angla þeode."
"[052300 (My 26, A.4)]","   Ond his biscopsetl wæs on Dorobernensis ðære ceastre, þæt wæs on Cantwarabyrg, ond his wundor wæs þæt he sealde blindum menn gesihðe."
"[052400 (My 26, A.7)]","   Ond his siðfatas ealle to Breotone ond his gastlice lare syndon awritene on Ongelcynnes steore, þæt is on historia Anglorum."
"[052500 (My 29, A.1)]","   On ðone nygan ond twentegðan dæg ðæs monðes bið þara halegra martyra tid sancti Sisinni ond sancti Martyri ond sancti Alexandri, ða þrowedan wuldorfæstne martyrdom for Criste."
"[052600 (My 31, A.1)]",   On ðone an ond þritegðan dæg þæs monðes bið sancta Petranellan tid ðære fæmnan.
"[052700 (My 31, A.2)]","   Heo wæs sancte Petres dohtor ðara apostola aldres, ond heo wæs swiðe wlitegu fæmne on Rome."
"[052800 (My 31, A.4)]","   Ða ongann þære burge gerefa hire biddan to wife, se wæs on noman Flaccus."
"[052900 (My 31, A.6)]","   Þa onbead heo him þæt he þæs æfter seofan dagum hire to onsænde all ða gesiðwif ond ða æþelan fæmnan þe þær wæron, þæt heo mid þæm mihte feran to þæm brydþingum."
"[053000 (My 31, A.10)]",   Þa stod heo ealle þa seofon dagas on gebedum ond god bæd þæt heo on mægðhade hire lif geendade.
"[053100 (My 31, A.12)]","   Ða on þæm seofoðan dæge com hire to Nicomedes se mæssepreost ond hire sealde husl, ond heo sona onsende hire gast to gode, ond eall þa gesiðwif ond ða fæmnan ðe þær to coman dedan hyre licþenunge ond læddon hi to byrgenne."
"[053200 (My 31, A.18)]","   Þonne þrymelces monað bið geendod, ðonne bið seo niht eahta tida lang ond se dæg sextene tida."
"[053300 (Ju 0, A.1)]",   On ðæm syxtan monðe on geare bið þritig daga.
"[053400 (Ju 0, A.2)]","   Se monað is nemned on læden Junius, ond on ure geþeode se ærra liða, forðon seo lyft bið þonne smylte ond ða windas, ond monnum bið ðonne gewunelic ðæt hi liðað ðonne on sæs bryme."
"[053500 (Ju 1, A.1)]",   On ðone ærestan dæg þæs monðes belimpað twegen mæssesongas.
"[053600 (Ju 1, A.2)]","   Se ærra bið on ðæm ealdan sacramentorium, ðæt is on ðæm ealdan mæssebocum on sancte Prisces gemynd ðæs martyres."
"[053700 (Ju 1, A.4)]",   Oþer bið on ðæm niwran bocum on sancte Nicomedes gemynd ðæs martyres.
"[053800 (Ju 2, A.1)]","   On ðone æfteran dæg þæs monðes bið sancte Herasmis tid, se wæs biscop on Antiochia ceastre."
"[053900 (Ju 2, A.3)]","   He wæs fæger on ansyne ond ænlic, ond his eagan wæron swelce sunnan leoma."
"[054000 (Ju 2, A.4)]",   Ða on ða tid bebead Dioclitianus se casere ðæt cristne men guldan deofolgeldum.
"[054100 (Ju 2, A.6)]","   Ða gewat se biscop on westen ond þær eardade seofon gear, ond him þær bær hræfn mete to, ond misenlico wilddeor him þær comon to ond hine weorðedon."
"[054200 (Ju 2, A.9)]","   Ða com him godes engel to ond hine alædde ðanon on Italia mægðe, þæt is on Etelwara lande, in Ludican ðære ceastre."
"[054300 (Ju 2, A.12)]","   Ðær he awehte deadne mon of deaðe, ond þurh þæt wundor eall ðæt folc onfeng fullwihte."
"[054400 (Ju 2, A.14)]","   Ða het Maximianus se casere hine lædan to his deofolgelde, þæt he þæm gulde."
"[054500 (Ju 2, A.16)]","   Þa stod þær gyldenu onlicnes, twelf elna heah, ond of þære com gan micel draca ond abat ðone þriddan dæl ðæs hæðnan folces beforan ðæm biscope."
"[054600 (Ju 2, A.19)]",   Þa het se casere hine don on carcern.
"[054700 (Ju 2, A.20)]","   Þa æt midre niht ætywde hine Michahel se heahengel ond hine ut alædde of þære ceastre, ond þa gemette he scip ond he astag on þæt scip ond mid ðy oferlað þa mægðe, ðæt he com on oþre mægðe to þære ceastre ðe Formee is nemned."
"[054800 (Ju 2, A.25)]","   Ðær he gereste seofon dagas, ond þær com stefn of heofonum ond hine cede to þære ecan reste."
"[054900 (Ju 2, A.27)]","   Ða bæd he god þæt æghwelc mon þe him gebæde on þære stowe ðær his eardung wæs þæt he þæs hæfde mede wið god, ond þæt his gast æghwelce sæternes dæg ond <sunnandæg> moste beon on þære ilcan stowe."
"[055000 (Ju 2, A.31)]","   Þa cwæþ seo stefn eft of heofonum, Eall hit bið swa þu bidest."
"[055100 (Ju 2, A.33)]",   Ond þa onsende he his ðone sigefæstan gast to gode.
"[055200 (Ju 2, B.1)]",   On ðone ilcan dæg bið þara eadigra weora tid Sancte Marcellines þæs mæssepreostes ond sancte Petres ðæs cristneres.
"[055300 (Ju 2, B.3)]",   Ða dydon manego wundor on Rome ond ðrowedon monigfealdne martyrdom under þæm deman ðe Serenus wæs nemned.
"[055400 (Ju 2, B.6)]","   Æt nehstan he het lædan hi feor on ðone wudu, se wæs genemned silua nigra, se swearta wudu, ond he is nu nemned for þyssa haligra are silua candida, se hwita wudu."
"[055500 (Ju 2, B.9)]","   He bead þæt hi mon þær beheafdade, ond hi þa hi gecyston, ond þa wæron hi beheafdade."
"[055600 (Ju 2, B.11)]","   Ond þa sægde se mon eallum folce, se þe hi beheafdade, þæt he gesege heora sawla ða hi ut eodon of þæm lichoman, swelce heo wæren mid gimmum gefretwade ond mid goldebeorhtum hreglum gegerede, ond englas mid heora hondum heo gefeonde bæren to heofonum."
"[055700 (Ju 2, B.16)]","   Þæs monnes nama wæs, se þe hi beheafdade, Dorotheos."
"[055800 (Ju 2, B.18)]",   Ond he þæs dyde hreowsunga and onfeng fullwihte ond wæs to Gode gecierred.
"[055900 (Ju 2, C.1)]",   On ðone ylcan dæg ðrowade martyrdom for Criste sanctus Arthemius.
"[056000 (Ju 2, C.2)]","   Se wæs ær carcernweard, ac he gelyfde hwæþre to gode for þæm wundrum ðe he geseah æt þyssum halgum weorum Marcellini et Petre."
"[056100 (Ju 2, C.5)]","   Ond his wif gelefde mid hine, þære naman wes Candida, ond heora dohter, þare noma wæs Virgo."
"[056200 (Ju 2, C.7)]","   Ða het se dema ðone carcernweard slean mid sweorde for þæm geleafan, ond þæt wif ond þa dohtar weorpan on seað ond þær mid stanum offellan."
"[056300 (Ju 9, A.1)]","   On ðone nygeþan dæg þæs monðes bið þæs halgan mæssepreostes tid sancte Columba, ðone nemnað Sceottas Columchille."
"[056400 (Ju 9, A.3)]","   Se com of Scottum to Breotone ond gelærde Peohtas to fullwihte ond getimbrede him mynster on þæm ealonde þe is nemned Hii, ond he dyde monig heofonlic wundor."
"[056500 (Ju 9, A.7)]","   His wundra wæs sum þæt tu gesinhiwan spræcon ymb hine ealle niht, oþ þæt hi slæp ofereode."
"[056600 (Ju 9, A.9)]","   Ða ongan se tun bernan on þære nihte, þa forburnon ealle þara monna hus þe on þæm tune wæron, butan þara gesinhigna þe ymb hine spræcon."
"[056700 (Ju 9, A.12)]","   Ða on morgenne het þære ðeode biscop ða gesinhiwan to him ond frægn hi mid hwi hi gescildan heora hus wið þæs fyres frecennysse, ond cwæþ þæt hi þæt hæfdon oþþe to gode geearnad mid godum dædum oþþe hi þæt hæfdon gedon mid yflum scinlacum."
"[056800 (Ju 9, A.17)]","   Ða cwædon hi þæt hi naþer ne scinncræftas cuþan ne hi mid nængum godum weorcum þæt noht swiðe to gode geearnod hæfden, butan þæt an þæt hi on þære nihte spræcon ymb þone halgan wer sancte Columbe."
"[056900 (Ju 9, A.22)]","   Ða ongeat se biscop þæt heora hus þurh þæt wæron gescylde wið þæs fyres frecennisse, forþon hi on ðæm husum dydon ðæs halgan gemynd."
"[057000 (Ju 10, A.1)]",   On ðone teogeþan dæg þæs monðes bið sancte Barnabes tid.
"[057100 (Ju 10, A.2)]","   Se wæs Cristes apostola discipul, forðæm his noma is gereaht on læden filius consolationis, ðæt is on ure geþeode frofre sunu."
"[057200 (Ju 10, A.5)]","   He wæs acenned on Cypro þæm ealonde, ond he wæs diacon æfter þære ealdan æ þeawe."
"[057300 (Ju 10, A.7)]","   Ac he þa gelyfde on Crist ond bebohte his lond ond þæt wearð gesealde hælendes ðegnum ond ferde mid Pawle feorr ond wide geond middangeard ond monige þeoda gelærde to godes geleafan, ond on þara anre him mon sealde attor drincan, ond him þæt hwæþre ne eglede."
"[057400 (Ju 15, A.1)]",   On þone fifteogþan dæg þæs monðes bið sancte Vites þrowung.
"[057500 (Ju 15, A.2)]",   He wæs seofon geara cniht ða he campode for Criste.
"[057600 (Ju 15, A.3)]",   Ærest his fæder mid medum hine wolde oncerran from cristes geleafan.
"[057700 (Ju 15, A.4)]",   Ða ne mihte he.
"[057800 (Ju 15, A.5)]","   Ða sealde he hine Valerianum þæm gerefan, ond he hine swencte mid witum ond he hine ne mihte oferswiðan."
"[057900 (Ju 15, A.7)]",   Ða ætywde drihtnes engel ond hine gelædde to sumum sæ ond his festerfæder mid hine.
"[058000 (Ju 15, A.9)]","   Þær hi gemetton scip, ond on þæm se engel hi lædde of Lucania þære mægðe ofer þone sæ on oþer land."
"[058100 (Ju 15, A.11)]","   Þær he gehælde Dioclitianus sunu ðæs caseres from deofolseocnesse, ond se casere him bead gold ond seolfor ond deorwyrðe gerelan ond half his rice wið þon þe he forlete Cristes geleafan, ond he þon wiðsoc."
"[058200 (Ju 15, A.16)]","   Þa het se casere meltan on hwere lead ond scipteora ond pic, ond he het þone cniht on þæs hweres welm asetton, ond him þæt no ne geeglde."
"[058300 (Ju 15, A.19)]",   Ah godes engel hine þa gelædde ond his festerfæder mid hine sanctum Modestum on þæs flodes neaweste se is cweden Siler.
"[058400 (Ju 15, A.22)]","   Ðær gesegon cristne men heora sawle fleogan to heofonum swa swa culfran, ond hi wæron seofon siðum hwittran þonne snaw."
"[058500 (Ju 15, A.24)]","   Ond earnas heoldon ða lichoman ðær þreo dagas, oþ þæt þær com to sum arfæst wif ofer þone flod, seo wæs on noman Florentia."
"[058600 (Ju 15, A.27)]",   Ond hire þa ætywde þæs cildes gast on þæm wættre þæm wife ond het hi bebyrgan heora lichoman.
"[058700 (Ju 15, A.29)]",   Ond heo þa hi bebyrgde on þære stowe seo is cweden Marianus.
"[058800 (Ju 16, A.1)]","   On ðone sextegðan dæg þæs monðes bið þara eadigra weora ðrowung sancte Fereones ðæs mæssepreostes ond sancte Feruciones ðæs diacones, ða þrowedon martyrdom for Criste on þære ceastre Bisoncensi under Claudium þæm gerefan."
"[058900 (Ju 16, A.6)]",   Se wolde hi mid feo beswican þæt hi Criste wiðsocan.
"[059000 (Ju 16, A.7)]","   Ða hi þæt ne geþafedon, þa het he him ða tungan forceorfan, ac hi spræcon butan tungan, swa hi ær dydon, ond god heredon."
"[059100 (Ju 16, A.10)]","   Ða het he hi slean mid sweorde, ond hi þa onsendon heora gastas, ond þær com micel wynsum stenc."
"[059200 (Ju 16, A.12)]",   Ond cristne men bebyrgdon heora lichoman on ðæm ylcan scræfe þær hi ær gode þeowedon.
"[059300 (Ju 17, A.1)]","   On ðone seofontegðan dæg þæs monðes bið sancte Nicandes tid þæs martyres, ðæs gemynd sceal beon mærsad mid mæssesongum, ond his mæsse bið geseted on ðæm eldran mæssebocum."
"[059400 (Ju 17, A.4)]","   Ond on þone ylcan dæg bid sancte Blastes ðrowung þæs martyres on Rome, se þrowade fyres bryne for Criste ond tu hund cristenra monna mid hine ond tu ond syxtig."
"[059500 (Ju 18, A.1)]",   On ðone eahtategþan dæg þæs monðes bið þara æþelra wera ðrowung sancte Marces ond sancte Marcellianes.
"[059600 (Ju 18, A.3)]","   Þæt wæron gebroþra, ond hi wæron begen cristene."
"[059700 (Ju 18, A.4)]",   Þa bebead Dioclitianus se casere ðæt hi guldon deofolgyld oþþe hi man beheafdade.
"[059800 (Ju 18, A.6)]","   Ða hi þa eodon to þære beheafdunga, þa com him ongean wepende fæder ond modor ond hiora wif tu mid monegum cildum ond halsedon hi þæt hi forletan ðone Cristes geleafan."
"[059900 (Ju 18, A.9)]",   Ða oncierde him seo gehygd to deofolgylde.
"[060000 (Ju 18, A.10)]",   Þa ongeat þæt sanctus Sebastianus se cristna wer.
"[060100 (Ju 18, A.12)]","   Ða ongan he him secgan hu lytel ond hu scomlic ðæs mannes lif bið her on worolde, ond hu long ond hu ondrysnlic ðæt ece wite bið, ond hu wuldorlic seo ece eadignes bið, oþ þæt him seo heorte eft to Criste gecerde, ond hi þa gecyston hi ond ða wæron for Criste gemartyrad."
"[060200 (Ju 19, A.1)]",   On ðone nygentegðan dæg ðæs monðes bið þara haligra gebroðra tid sancte Geruasi ond sancte Protasi.
"[060300 (Ju 19, A.3)]","   Hi wæron getwinnas, ond heora fæder noma wæs Vitalis ond heora modor Valerie, ond hie wæron bu gode swiðe gecorene, ond æfter heora geleornesse Astachius se gesið nedde hi þæt hi Criste wiðsocan."
"[060400 (Ju 19, A.7)]","   Þa hi þæt ne geþafedon, þa het he swingan þone Geruasi, oþ þæt he his gast onsende, ond þone Protasi beheafdian."
"[060500 (Ju 19, A.10)]","   Ond æfter monegum gearum heora gastas æteawdon Ambrosie ðæm biscope ond him getæhte heora lichoman on eorðan gehydde, ond he þa hi hof up ond getimbrede cyricean on heora naman ond þa lichoman on þa gesette on Mediolana þære ceastre."
"[060600 (Ju 22, A.1)]",   On ðone tu ond twentegðan dæg þæs monðes bið þæs apostoles ond þæs godes ærendwracan gemynd þe on gewritum is nemned Iacobus Alphei.
"[060700 (Ju 22, A.3)]","   Þæt wæs Cristes modergan sunu, sancta Marian sweostorsunu, forþon he is cweden on gewritum frater domini, drihtnes broþor, ond æfter drihtnes upastignesse he wæs biscop on Hierusalem."
"[060800 (Ju 22, A.8)]","   Ne æt he næfre flæsc ne he win ne dranc ne he wyllenra hrægla breac, ac linenra ealra, ne he bæþes gymde ne he his loccas mid scearum wanode ne his beard mid seaxe scear."
"[060900 (Ju 22, A.11)]","   Ac he a singallice him to gode gebæd, ðæt him seo hyd aheardod wæs on ðæm cneowum swa olfendan cneo beoð."
"[061000 (Ju 22, A.14)]","   Ðone Iacobum Iud<../images/etail.gif>a leorneras ofslogan for Cristes læþþum mid webwyrhtan rode, ac seo his unsynnige cwalu wæs swa gewrecen þæt sona coman mid weorode twegen caseras fram Rome ond towurpon ealle ða burh Hierusalem ond þa þe ðæron eardadan slogan ond mid hungre acwealdan ond onweg bebohton."
"[061100 (Ju 22, B.1)]","   On ðone ilcan dæg bið sancte Albanes ðrowung, se þrowade on þisse Breotone martyrdom for Criste."
"[061200 (Ju 22, B.3)]",   Ðurh sumne preost he wæs gelæred to godes geleafan.
"[061300 (Ju 22, B.4)]",   Þa bebead sum hæþen ealdormon his cæmpum þæt hi sohton þone preost on Albanes huse.
"[061400 (Ju 22, B.6)]",   Ða dyde Albanus on hine þæs preostes cæppan ond eode ongean þæm cæmpan.
"[061500 (Ju 22, B.7)]","   Ond hi hine gebundon ond læddon to þæm deman, ond se hine mid miclum witum þreade þæt he Criste wiðsoce."
"[061600 (Ju 22, B.10)]","   Þa he þæt ne geþafode, þa het he hine lædan upp on sume dune ond hine þær beheafdian."
"[061700 (Ju 22, B.12)]",   Þær Albanus abæd æt gode þæt þær færinga com upp wætres welle beforan his fotum.
"[061800 (Ju 22, B.14)]",   Ond þæm menn ðe hine beheafdade þæm sona afeollan þa eagan bu of þæm heafde.
"[061900 (Ju 22, B.15)]",   Seo stow þær Albanus ðrowade is neah ðære ceastre þe Bryttwalas nemdon Verolamium ond Ængla þeod nemnað nu Wætlingaceaster.
"[062000 (Ju 23, A.1)]",   On ðone ðreo ond twentegþan dæg þæs monðes bið þære halgan cwene geleornes sancte æþeldryþe.
"[062100 (Ju 23, A.3)]","   Seo wæs twam werum gebrydod, ond hwæþre heo wæs clæne fæmne."
"[062200 (Ju 23, A.4)]","   Ærest heo wæs gebrydad Tondberhte, Suðgerwa ealdormen, ond æfter þæm heo wæs seald Ecgferðe to cwene, Norðanhymbra cyninge, forþon þe heo wæs Onnan dohter, Eastengla cyninges."
"[062300 (Ju 23, A.8)]","   Ond heo þa wæs twelf gear mid Ecgferð þone cyning, ond he mid nængum ðingum mihte hire geþoht oncerran."
"[062400 (Ju 23, A.10)]",   Þa onfeng heo haligryfte on þæm mynstre ðe is nemned Colodesburh.
"[062500 (Ju 23, A.12)]",   Þæs æfter anum geare heo timbrede fæmnena mynster on ðæm londe þe we nemneð æt Elie.
"[062600 (Ju 23, A.14)]","   Ond heo wæs þær abbodysse ond breac siððan wyllenra hrægla, ond seldon <heo> baðode on hatum bæþe, butan foran to eastrum ond foran to þæm fiftigan dæge ond foran to Cristes fullwihtes dæge."
"[062700 (Ju 23, A.18)]","   Ond seldon on dæge heo eode oftor to gereordum þonne æne, ond fram uhtsanges tide heo a wunode on cierecean on hire gebede oð dæg ond þurh godes gast heo self ær foresægde, hwonne heo sceolde of middangearde leorna, ond heo þa geleorde."
"[062800 (Ju 23, A.23)]","   Ond heo wæs sextene gear on eorðan bebyrged, ond þa mon eft þone lichoman upp dyde, þa wæs he swa ungebrosnad gemeted, swa heo ðy ilcan dæge wære forðfered."
"[062900 (Ju 23, A.27)]","   Ond hire wæs micel wund open on ðæm swyran ða heo mon on byrgenne dyde, ond þa hi mon eft up dyde of þære byrgenne, ða wæs hit gebatad þæt þær næs butan seo swaðu on."
"[063000 (Ju 24, A.1)]",   On ðone feower ond twentegðan dæg þæs monðes bið sancte Iohannes acennes þæs fulweres.
"[063100 (Ju 24, A.3)]","   Se wæs acenned sex monðum ær Crist, ond Gabrihel se heahengel bodade his acennesse ond sægde his fæder his noman ær þon he acenned wære."
"[063200 (Ju 24, A.6)]",   Ðes Iohannes wæs mara ðonne ænig oþer mon buton Criste.
"[063300 (Ju 24, A.7)]","   Ealle heahfæderas ond godes witgan he up oferhlifað, ond ealle þa apostolas ond martyras he foregongeð ond æghwelcne þara þe wæs of were ond of wife acenned."
"[063400 (Jy 2, A.1)]","   Ond ða sona wæron hi alædde fram hira eagum ond þæt wif wæs a siððan þy aredra on hire bere, forþon þe heo onfeng swa cuþlicra gehata."
"[063500 (Jy 4, A.1)]",   On ðone feorðan dæg þæs monðes bið þæs halgan wifes gemynd on Rome seo is nemned Soe.
"[063600 (Jy 4, A.2)]",   Seo wæs sex winter dumb þurh sume mettrymnesse.
"[063700 (Jy 4, A.3)]","   Ða Sebastianus gesegnade hire muð mid Cristes rodetacne, ond þa mihte heo sona sprecan, ond heo onfeng fullwihte ond geþrowade martyrdom for Criste."
"[063800 (Jy 6, A.1)]","   On ðone sextan dæg þæs monðes bið þara apostola <eatæþa> dæg Petres ond Paules, se sceal beon mærsad mid mæssesongum ond mid godcundum gerynum."
"[063900 (Jy 6, B.1)]",   On ðone ilcan dæg bið þæs martyres ðrowung sancti Tranquillini.
"[064000 (Jy 6, B.2)]","   Ðæt wæs eald wer ond swiðe æþele on Rome, ond he wæs longe ær swiðe earfaðcierre to godes geleafan."
"[064100 (Jy 6, B.4)]","   Ða geuntrumade he mid þære mettrymnesse podagre, ðæt is on ure geþeode fotadl, ond he ne mihte longe tid owiht gangan."
"[064200 (Jy 6, B.7)]","   Ða lærde sanctus Sebastianus hine ðæt he onfenge fullwihte, ond sona he mihte gan."
"[064300 (Jy 6, B.9)]","   Ond he wæs swiðe anræd geworden on godes geleafan, ond he þrowade wuldorlicne martyrdom for Criste."
"[064400 (Jy 7, A.1)]",   On ðone seofoðan dæg þæs monðes bið þæs halgan weres gemynd sancti Proconi.
"[064500 (Jy 7, A.2)]","   Se wæs on Palestina ðære mægþe, ond sona on his cnihthade he swencte his lichoman swa for godes egsan, ðæt him wæs hlaf an to gereordum ond wæter to drynce, ond ðis ymb twegen dagas, hwilum ymb þry, hwilum æfter ealre wucan, ah dæges ond nihtes he smeade a þone godcundan wisdom."
"[064600 (Jy 7, A.8)]",   Ond þa æt nehstan Flauianus se dema hine nedde on Cessaria ðære ceastre þæt he gulde ðæm hæþnum godgyldum.
"[064700 (Jy 7, A.11)]","   Ða cwæþ he, Nis þæt god þæt þa monegan godas sien, ah an is se soþa god."
"[064800 (Jy 7, A.12)]","   Ond þa for ðeossum het se dema him þæt heafod of aheawan, ond his se eadiga gast leorde on þæs heofonlican lifes ingong."
"[064900 (Jy 7, B.1)]",   On ðone ilcan dæg bið þære miclan fæmnan gemynd sancta Marinan.
"[065000 (Jy 7, B.2)]","   Seo wæs acenned on Antiochia ðære ceastre, ond hire fæder wæs hæþenra monna heahfæder."
"[065100 (Jy 7, B.4)]","   Ond heo wæs sona on hire cildhade befæsted cristenum wife to fedanne, ond æt þære heo geleornode þæt heo on clænnesse god gelefde."
"[065200 (Jy 7, B.7)]","   Ða gelomp þæt heo wæs fiftene geara, ða læswede heo hire festermodor sceapum ond heold mid oþrum mægdenum hire efnealdum."
"[065300 (Jy 7, B.10)]",   Þa ferde ðær Olibrius se gerefa to Antiochia ceastre.
"[065400 (Jy 7, B.11)]",   Ða geseah he Marinan þæt mægden.
"[065500 (Jy 7, B.12)]","   Þa het he his þegnas hi geniman ond him to gelædan ond cwæð to hire, Ic þe onfo me to wife, ond þe bið ðonne well ofer eall oþer wif."
"[065600 (Jy 7, B.15)]","   Ða cwæð Marina, Ic þe þonne selle minne lichoman to deaðe, þæt ic on heofonum reste hæbbe mid þæm halgum fæmnum."
"[065700 (Jy 7, B.17)]","   Ða het se gerefa hi swingan þæt þæt blod fleow of hire þæm merwan lichoman swa wæter of æspringe, ond het mid monige wite hi þreagan from Cristes geleafan."
"[065800 (Jy 7, B.21)]",   Ond he mid nænge ðara ne mihte hire geþoht oncierran.
"[065900 (Jy 7, B.22)]",   Ða bead he þæt hi mon lædde to þære beheafdunga.
"[066000 (Jy 7, B.23)]","   Ða gebæd heo hi to drihtne ond cwæð, Drihten, ic þe bidde þæt swa hwelc mon swa cierecean getimbre on minum naman, oþþe swa hwelc mon swa condella onbærne on ciricean of his gestreonum on minum noman, syn þæs monnes synna adilgade."
"[066100 (Jy 7, B.28)]","   Ond gif hwilc mon sie on ondyrstlecum wisum, ond he sy mines naman gemyndig, drihten, gefriða þu hine from þæm brogan."
"[066200 (Jy 7, B.31)]","   Ond gif hwilc mon his synne geondette on minum naman, drihten, forgif þu him þa."
"[066300 (Jy 7, B.32)]","   Ond on swa hwelcre stowe swa min þrowung awriten sy ond man þa mærsige, afyr þu, Drihten, from þære stowe blindnesse, ond helto, ond dumbnesse ond deofolseocnesse, ah cume on þa stowe blis ond sib ond soðlufu."
"[066400 (Jy 7, B.37)]",   Þa ondswarode him stefn of heofonum.
"[066500 (Jy 7, B.38)]","   Þine bene syndon gehered beforan godes gesihðe, ond swa hwær swa þin þrowung bið awriten, þonne ne bið þær næfre yfel acenned, ah þær bið gefea ond blis."
"[066600 (Jy 7, B.41)]","   Ond swa hwelc mon swa of ealre heortan mid tearum him to gode gebideð on ðinum noman, he bið fram his synnum gefreod."
"[066700 (Jy 7, B.44)]",   Þa wæs sancta Marina for Criste beheafdad.
"[066800 (Jy 7, B.45)]","   Ond se cwellere sona hine selfne ofslog mid ðy ilcan sweorde, ond ða ne wæs hire heafad no on eorðan gemeted, ac is wen þæt englas mid him hit læddan to godes neorxnawonge."
"[066900 (Jy 7, B.49)]",   Se lichoma elles is geseted on Antiochia ceastre.
"[067000 (Jy 10, A.1)]","   On ðone teogeþan dæg þæs monðes bið seofon gebroðra ðrowung, þa þrowedon on Rome martyrdom for Criste on Antonius dagum ðæs caseres."
"[067100 (Jy 10, A.3)]",   Hi wæron ðære mæran wudewan suna sancta Felicitan.
"[067200 (Jy 10, A.5)]","   Ða gebroðor Publius, Romeburge gerefa, mid miclum witum wolde oncerran fram Cristes geleafan, ah hi þæt ne geðafedon."
"[067300 (Jy 10, A.7)]","   Þa ofsloh he hi mid misenlicum witum, ond heora gastas somod flugan to heofonum."
"[067400 (Jy 10, A.9)]","   Ðyssa broðra noman seondon Ianarius ond Felicis, Philippus ond Silanus, Alexander ond Vitalis ond Martialis."
"[067500 (Jy 10, B.1)]",   On ðone ilcan dæg bið þære fæmnan tid þe hire noma wæs sancta Anatolia.
"[067600 (Jy 10, B.2)]","   Seo wæs gelæded from Rome on wræcsið on ða ceastre seo is nemned Piceno, forþon þe heo nolde on Rome onfon hæþnum were ond Cristes geleafan forlætan."
"[067700 (Jy 10, B.5)]",   Ond þa dyde heo monega wundur on þære ceastre.
"[067800 (Jy 10, B.6)]",   Heo hælde þær bræsceoce men ond deofolseoce mid hire wordum.
"[067900 (Jy 10, B.8)]","   Þeahhwæþre sum hæþen dema het hi belucan on stænenum cleofan, ond he het sumne wyrmgaldere micle næddran hire into gelædan þæt seo hi abitan sceolde ond hire ban begnagan."
"[068000 (Jy 10, B.12)]","   Ða stod seo fæmne forð on hire gebede, ond seo næddre stod be hire."
"[068100 (Jy 10, B.13)]","   Ðonne seo fæmne onleat, þonne onleat seo næddre."
"[068200 (Jy 10, B.14)]","   Ða gelyfde se wyrmgaldere to gode þurh þæt wundor, ond he sealde his feorh for Criste mid þære fæmnan, ond his noma wæs sanctus Audax."
"[068300 (Jy 10, C.1)]","   On ðone ilcan dæg bið þara haligra gesweostra ðrowung sancta Rubne ond sancta Secunde, þara lichoman restað on Rome."
"[068400 (Jy 10, C.3)]",   Þa þrowedon merne martyrdom for Criste on Decies dagum þæs caseres.
"[068500 (Jy 10, C.5)]",   Sum cæmpena ealdormon hi het weorpan on Tibre flod.
"[068600 (Jy 10, C.6)]","   Þa ne meahton hi on ðæm wætere gesincan þurh Cristes miht, ah hi sæton ufan on ðæm swa swa scipes byðme þonne hit fleoteð on streame."
"[068700 (Jy 14, A.1)]",   On ðone feowertegðan dæg þæs monðes bið þæs miclan martyres gemynd se is nemned sanctus Focas.
"[068800 (Jy 14, A.3)]","   He wæs biscop on ðære mægðe ðe Pontus is nemned, ac Traianus se casere hine ðreade mid unaseggendlicum witum for Cristes geleafan."
"[068900 (Jy 14, A.6)]","   Ond æt nehstan he het hine sendan on byrnendne ofn, ond on ðæm he onsende his gast."
"[069000 (Jy 14, A.7)]","   Ond ðrym dagum æfter þæm he æteawde beforan þæs caseres dura ond cleopade to þæm casere ond him sæde þæt him wære hell ontyned ond hire wite gegearwad, ond hine het efstan to þæm, ond þa sona æfter þæm swealt se casere."
"[069100 (Jy 14, A.12)]","   Þeosses biscopes reliquias syndon on Galwala mægðe on Mennia ðære ceastre, ond þa reliquias syndon swiðe mære geond middangeard."
"[069200 (Jy 15, A.1)]",   On ðone fiftegðan dæg þæs monðes bið sancte Cyrices tid þæs halgan cildes ond sancte Iulittan his modar.
"[069300 (Jy 15, A.3)]",   Hi þrowedon swiðe mærne martyrdom for Criste.
"[069400 (Jy 15, A.4)]","   Alexander se gerefa het hi gefon on ðære ceastre ðe is nemned Tharso, seo is on Cilicia þære mægðe, ond he ongan hi þreagan mid ondrystlicum witum for Cristes geleafan."
"[069500 (Jy 15, A.8)]",   Þa ne mihte he hi hwæþre mid nænge oferswiðan.
"[069600 (Jy 15, A.9)]",   Sanctus Cyricus ðæt cild hæfde læsse þonne þry monðas þæs þriddan geares þa hit ærest ðone martyrdom ongonn.
"[069700 (Jy 15, A.11)]","   Þa þæt halige cild ongeat þæt heora lifes ende tonealehte, þa bæd hit drihten ond þus cwæð, Drihten God, beo þu gemedemad me to geheranne."
"[069800 (Jy 15, A.14)]","   Swa hwilc mon swa me timbreð gebedhus, sele þu mede him on heofonum."
"[069900 (Jy 15, A.15)]","   Ond on swa hwelcre stowe swa min gemynd sy mærsad, gemicla þu, Drihten, ofer eorðan þara monna hwæte ond heora win ond heora worldlice spede, ond ne sy on heora stowe gemeted neata cwyld ne adl ne hlafes hungor."
"[070000 (Jy 15, A.20)]","   Ne se unclæna gæst leore on ða stowe, ac þær sy soðfæstnes ond rihtwisnes."
"[070100 (Jy 15, A.22)]","   Ond gif hwelc mon fæste oþþe <nyhttewæccan> do oþþe his synne wepe on ðæm dæge minre ðrowunge, sele þu ðæm monnum gode mede."
"[070200 (Jy 15, A.25)]","   Drihten, gif hwilc mon hæbbe micle scylde, ond he cyme on cyrican ond he þa andette on minum naman, adylga þu, drihten, þæs mannes scylde, ond heo sy hwittra ðonne snaw."
"[070300 (Jy 15, A.28)]","   Ond gif hwilc mon wille feran ofer sæs yþe, ond he þonne ne mæge ond he wepende me gecige, gefultuma þu, drihten, him."
"[070400 (Jy 15, A.31)]","   Ond gif hwilc mon sy from deofle geswenced, ond he cyme to cyrican ond him þær gebidde on minum noman, sele þu, dryhten, þæm mildheortnesse."
"[070500 (Jy 15, A.34)]","   Ond gif hwilc mon owiht bringe to ælmessan to cirican on minum noman, forgif þu þæm mede on worold worlda."
"[070600 (Jy 15, A.37)]",   Þa com stefn of heofonum ðus cweþende.
"[070700 (Jy 15, A.37)]",   Ic selle minne fultum eallum þæm þe me gecegað þorh ðinne noman.
"[070800 (Jy 15, A.38)]","   Ond þa onsende ðæt <cild> his gast to heofonum mid micle <leohte>, ond his modor onsende hire gast noht longe æfter þon, ond heo wunað nu a on ecnesse on godes rice."
"[070900 (Jy 17, A.1)]",   On ðone <seofontegðan> dæg þæs monðes bið þæs biscopes tid þæs noma is Sperati.
"[071000 (Jy 17, A.2)]",   Se þrowade martyrdom for Criste on Cartagine þære miclan ceastre mid ealle his biscophirede ge mid werum ge mid wifum.
"[071100 (Jy 18, A.1)]","   On þone eahtategeþan dæg þæs monðes bið þara wudewan tid sancte Simphorosan, seo þrowade martyrdom for Criste mid hire seofon sunum."
"[071200 (Jy 18, A.4)]","   Þara suna naman wæron Crescentes ond Iolianus, Nemesius ond Primitibus, Iustinus ond Sacsius ond Eugenius, æt þara lichoman gewurdon monegu heofonlico wundru."
"[071300 (Jy 19, A.1)]",   On ðone nigentegðan dæg þæs monðes bið þære æþelan fæmnan gemynd þære noma wæs Cristina.
"[071400 (Jy 19, A.3)]","   Seo wæs on ðære ceastre ðe is nemned Tyro, ond sona swa heo wæs ændlefen geara, þa lufade heo Crist ond on hine gelyfde."
"[071500 (Jy 19, A.5)]","   Ða het hire fæder Urbanus hi bewyrcean on anum torre mid twelf ðeowennum, þæt nænig wer hi scolde geseon butan him anum, ond he het wyrcan gyldeno godgeld ond seolfrene, þæt hio sceolde þa weorðian æfter hæþnum þeawum."
"[071600 (Jy 19, A.10)]",   Ða abræc þæt mægden þæt gold ond þæt seolfor of þæm godgeldum ond hit wearp of ðæm torre þearfendum monnum.
"[071700 (Jy 19, A.12)]","   Ða yrsode se fæder swiðe forðon, ond he het gebindan þæm mægdene stan on swiran on æfenne ond hi sændan on sæ."
"[071800 (Jy 19, A.15)]","   Þa onfengan godes englas hire, ond heo eode mid him ofer þæt wæter."
"[071900 (Jy 19, A.16)]","   Þa on midde niht ætywde hire micel mon ond ondyrsnlic gongende ofer þæs sæs yþe, ond he wæs hæbbende brun basone gegyrelan ond wuldorlicne beag on his heafde, ond he cwæþ to hire, Ic eom Crist þone ðu lufast."
"[072000 (Jy 19, A.21)]","   Ond he þa dypte hi þriwa on ðære sæ ond cwæð, Cristina, ic þe fullwie on minne god fæder ond on mec, his efenecne sunu, ond on þone halgan gast."
"[072100 (Jy 19, A.24)]","   Ond he þa sealde hi sancte Michaele, ond he hi lædde to þære eorðan."
"[072200 (Jy 19, A.25)]","   Ond on mergenne, þa hire fæder Urbanus eode to his gerefærne, ða geseah he þæt heo eode bi þæm sæ to þære ceastre."
"[072300 (Jy 19, A.28)]",   Ond hwæþre eft heo þurh martyrdom hire gast onsende to god on heofona rice.
"[072400 (Jy 19, B.1)]",   On þone ilcan dæg bið þæs fæder tid þe is nemned sanctus Arsenius.
"[072500 (Jy 19, B.2)]","   Ðæs þeaw wæs ðæt he wacude ealle niht, ond þonne he nede sceolde slapan on ærnemorgen for þære mænniscan gecynde, þonne cwæþ he to þæm slæpe, cym, þu yfla ðeow."
"[072600 (Jy 19, B.6)]","   Ðonne ofereode se slæp hine hwon þær he sæt, ond he sona eft aras."
"[072700 (Jy 19, B.7)]","   Cwæþ sum halig biscop, ða he wæs on sawlenga, be þeossum fæder, Arsenius, þu wære eadig, forþon ðu hæfdest a þas tid beforan þinum eagum."
"[072800 (Jy 21, A.1)]",   <On> þone an ond twentegþan dæg þæs monðes bið sancte Victores tid þæs martyres ond þreora cempena mid hine.
"[072900 (Jy 21, A.3)]","   Þa gelyfdon hi gode þurh þa wundra þe hi æt him gesegon, ond forðon hi wæron ðrowiende mid hine martyrdom."
"[073000 (Jy 21, A.5)]",   Heora naman wæron ðeoderius ond Felicianus ond Alexandrus.
"[073100 (Jy 21, A.7)]",   Ðæs Victores lichoma resteþ on Massilia ðære ceastre.
"[073200 (Jy 22, A.1)]",   On ðone tu ond twentegðan dæg þæs monðes bið sancta Marian tid þære Magdaleniscan.
"[073300 (Jy 22, A.2)]","   Seo wæs ærest synnecge, ond heo wæs mid seofon deoflum full, þæt wæs mid eallum uncystum."
"[073400 (Jy 22, A.4)]","   Ac heo com to urum drihtne þa he wæs mon on eorðan, þær he wæs æt gereordum on sumes Iudisces leorneres huse, and heo brohte hire alabastrum, þæt is hire glæsfæt, mid deorwyrðe smyrenisse, ond þa weop heo on ðæs hælendes fet ond drigde mid hire loccum ond cyste ond smyrede mid þære deorwyrðan smyrenisse."
"[073500 (Jy 22, A.11)]","   Þa cwæþ se hælend to hire, þe syndon þine synna forlætene, ac gang on sibbe."
"[073600 (Jy 22, A.13)]","   Ond heo wæs siððan Criste swa gecoren, ðæt he æfter his æriste ærest monna hine hire æteawde, ond heo bodade his ærist his apostolum."
"[073700 (Jy 22, A.16)]","   Ond æfter Cristes upastignesse heo wæs on swa micelre longunge æfter him, þæt heo nolde næfre siððan nænge mon geseon."
"[073800 (Jy 22, A.18)]",   Ac heo gewat on westenne ond ðær gewunade þritig geara eallum monnum uncuð.
"[073900 (Jy 22, A.20)]","   Ne heo næfre æt mænniscne mete ne heo ne dranc, ac æt gehwelcre gebedtide godes englas coman of heofonum ond læddan hi on ða lyft, ond heo þær gehyrde ðære heofonlican wynsumnesse dæl, ond þonne gebrohtan hi eft on hire stanscræfe, ond forðon hi næfre hingrede ne ne þyrste."
"[074000 (Jy 22, A.26)]","   Ond þa æfter þrittegum geara gemette <hi> sum halig mæssepreost on ðæm westenne, ond he hi gelædde on his cyrican ond hire husl gesealde."
"[074100 (Jy 22, A.29)]","   Ond heo onsænde hire gast to gode, ond se mæssepreost hi bebyrgde, ond micele wundra wæron oft æt hire byrgenne."
"[074200 (Jy 22, B.1)]",   On ðone ilcan dæg bið þæs biscopes ðrowung þæs noma wæs sanctus Apollinaris.
"[074300 (Jy 22, B.2)]",   Ðone sanctus Petrus self gelærde ond hine to biscope gehalgode ond hine þa gecyste ond hine onsænde to þære byrig þe is nemned Rafenna.
"[074400 (Jy 22, B.5)]","   Ond he sona æt fruman gehælde blindne mon, þæt he mihte geseon, ond þurh þæt micel folc he gecyrde to fullwihte."
"[074500 (Jy 22, B.8)]","   Ond he stefnde godes cyrican ond godes gesomnunga on þære byrig eahta ond twentig geara, ond þa geþrowade martyrdom for Criste on ðæs caseres dagum þe wæs nemned Vespassianus."
"[074600 (Jy 25, A.1)]","   On ðone fif ond twentegðan dæg þæs monðes bið þæs apostoles gemynd ond þæs godes ærendwreocan sancte Iacobes, se ealra þara apostola ærest geþrowade for Criste."
"[074700 (Jy 25, A.4)]","   Ðes Iacobus wæs þæs ealdan fæder sunu se Zebedæg wæs haten, ond he wæs Iohannes broðor þæs godspelleres ond he wæs fiscere ærest, ac he þa forlet þa nett ond his fæder mid scipe on sæ þa hine Crist to him cegde of sæs ofre, ond he wæs Criste se leofesta ðegn to sancte Petre ond Iohanne his breþer."
"[074800 (Jy 25, A.11)]",   Þes Iacobus ærest monna Hispanius ða elreordegan þeode ða syndon on middangeardes westdæle neah þære sunnan setlgonge he hi gelærde to Cristes geleafan.
"[074900 (Jy 25, A.14)]","   Ðone Iacobum se wælgrimma hyrde acwealde mid sweorde, ac Crist gefremede his gast to þæm heofonlican heanessum."
"[075000 (Jy 27, A.1)]",   On ðone seofon ond twentegþan dæg þæs monðes bið þæs miclan muneces geleornes sancte Symeones.
"[075100 (Jy 27, A.3)]","   Þa he wæs ðreottene geara cniht, þa læswede he mid his fæder sceapum ond þa heold."
"[075200 (Jy 27, A.4)]",   Ða geseah he sume godes cyrican.
"[075300 (Jy 27, A.5)]",   Þa forlet he þa sceap ond arn to þære godes ciricean.
"[075400 (Jy 27, A.6)]",   Þa geherde he þær rædan godes bec.
"[075500 (Jy 27, A.7)]",   Þa frægn he ænne ealdne mon hwæt þæt wære.
"[075600 (Jy 27, A.8)]","   Þa cwæþ se ealda mann, Hit is monna sawla gestreon ond þa þeawas ðe mon sceal on mynstre healdan."
"[075700 (Jy 27, A.10)]","   Ða eode sona of þære cirican to sumes haliges abbodes mynstre, se wæs on noman Timotheus, ond læg fif dagas beforan ðæs mynstres geate, swa he ne æt ne ne dranc, ac he bæd ingonges."
"[075800 (Jy 27, A.14)]",   Þa underfeng se abbod hine on þæt mynster.
"[075900 (Jy 27, A.15)]","   Ða geleornede he his saltere on feower monðum, ond sona he lifde on swa heardum life for gode þæt þa broðor þæs mynstres cwædon to þæm abbode, To hwon gelæddest þu þysne mon to us, forðon ne magon we aræfnan his hearde þeawas?"
"[076000 (Jy 27, A.20)]","   Þa gewat he of þæm mynstre deagollice on sume dune, ond he stod þær on drygum stane ðreo gear."
"[076100 (Jy 27, A.22)]",   Ealra geara he stod on ðæm westenne seofon ond feowertig.
"[076200 (Jy 27, A.23)]","   Sume geare him bærst micel wund on oþrum þeo, ond he stod þurh eallne þone gear on anum fet."
"[076300 (Jy 27, A.25)]","   Ond he dyde monig heofonlic wundor, ða sendon ealle swiðe lange to areccanne, ond nu gyt eastdæles men swergiað þurh his noman, ond ne geþristlæcað hi o þæt hi manswergen on his noman."
"[076400 (Jy 28, A.1)]",   On ðone eahta ond twentigðan dæg þæs monðes bið þæs martyres gemynd sancte Nazari ond his cnihtes þæs noma wæs sancte Celsi.
"[076500 (Jy 28, A.3)]","   Ða sum dema het weorpan on sæ, forþon þe hi noldon forlætan Cristes geleafan."
"[076600 (Jy 28, A.5)]","   Þa eodon hi ofer þæt wæter swa hi eodan on dryge eorðan, ond hi deodon moni oþer wundor, ond heora lichoman restað on þære byrig Mediolana."
"[076700 (Jy 29, A.1)]",   On ðone nigen ond twentegðan dæg þæs monðes bið þæs biscopes gemynd ond his geleornis þe is nemned sanctus Lupus.
"[076800 (Jy 29, A.3)]","   Se wæs ærest on læwdum hade geseted, ond he wæs seofan gear on gesinscipe geseted ær his biscopdome, ond he wæs eft on his biscopdome on swa micelre fullfremednesse þæt he hælde laman mid his gebedum ond dumbe mæn ond sweltendum monnum heora lif geedneowade."
"[076900 (Jy 29, A.9)]",   Ond he self lifde on gneaðum woroldlife for gode.
"[077000 (Jy 29, A.10)]","   An tunece wæs his gegerela, ond þæt wæs hæren, ond beren hlaf wæs his gereorde, ond þæt hwilum ymb twa niht."
"[077100 (Jy 29, A.12)]",   Ac he a wunode on wependum gebedum ond mid ælmessum him ceapode eces rices.
"[077200 (Jy 29, A.14)]","   Ðæs biscopes lichoma resteþ on Trecassina ðære byrig, þæt is on ure geþeode æt Triticum."
"[077300 (Jy 30, A.1)]","   On ðone ðritegðan dæg ðæs monðes bið þara æþelra wera tid Abdo ond Sennes, þæt wæron twegen cristne ealdormenn on Perscwara mægðe."
"[077400 (Jy 30, A.4)]","   Þa het Decius se casere hi gebindan, forðon þe hi on Crist gelefdon, ond he het hi lædan to Rome ond þær deoflum geldan."
"[077500 (Jy 30, A.6)]","   Þa hi þæt noldon, þa het he hi nacode sendan on wildra deora geweald."
"[077600 (Jy 30, A.8)]","   Þa weop eall Romana dugoð for þære dæde, forþon þa weras wæron wlitige ond fægres lichoman."
"[077700 (Jy 30, A.9)]","   Ða noldon þa wildan deor him onhrinan for godes ege, ac þurh oþerne martyrdom hi heora lif geendedon ond hira lichoman restað on Rome."
"[077800 (Jy 30, A.14)]","   Ðonne se monað biþ <geendod> þe we nemnað se æftera liþa, þonne bið seo niht VIII tida lang, ond se dæg XVI tida."
"[077900 (Au 0, A.1)]",   On ðam eahtoþan monþe on geare biþ an XXXI daga.
"[078000 (Au 0, A.2)]",   Þone monaþ mon nemneð on leden Agustus monaþ.
"[078100 (Au 0, A.3)]","   Romana duguð hine nemde æryst þy noman, forþon ðy ærestan dæge þæs monþes he getrymede Romana cynedom ond oferswiþde þa þe ær ðæt towurpon."
"[078200 (Au 0, A.6)]","   Ond on ure geþeode we nemnaþ þone monaþ weodmoniaþ, forþon þe hi on þam monþe mæst geweaxaþ."
"[078300 (Au 1, A.1)]",   On þone ærestan dæg þæs monþes biþ ðara martyra tid þe we nemnaþ Machabeos.
"[078400 (Au 1, A.2)]","   Þæt wæron VII gebroþor ond heora modor, ða geþrowedon deaþ for þære ealdan æ bebode ær Cristes acennednysse."
"[078500 (Au 1, A.5)]","   Antiochus, se oferhydiga cyning, nydde hi þæt hi æten swynen flæsc."
"[078600 (Au 1, A.6)]","   Þæt wæs Godes folce forboden on þære ealdan æ, ac hit Crist eft geclænsode þurh his tocyme."
"[078700 (Au 1, A.8)]","   Þa hi þa þæt ne geþafedon, þa het he æghwylcne æfter oþrum acwellan ondryslicum witum."
"[078800 (Au 1, A.10)]","   Þa hyra syxe wæron acwealde beforan þære meder, ða cwæþ heo, Nat ic hu ge ætywdon on minum innoþe."
"[078900 (Au 1, A.12)]","   Ne forgeaf ic eow gast ne lif, ac middangeardes scyppend, se eow agyfþ eft gast ond lif mid mildheortnesse on domes dæge."
"[079000 (Au 1, A.15)]",   Ða gyt wæs se gingesta to laue.
"[079100 (Au 1, A.16)]","   Þa swor se cyning þæm þæt he wolde hyne weligne gedon, gyf he hyne wolde oncyrran from godes æ."
"[079200 (Au 1, A.18)]","   Ða onhylde seo modor hig to þæm to þam cnihte, ond cwæþ, Sunu min, myltsa me ond onfoh deaþe þæt ðu si efenmedome þinum broþrum."
"[079300 (Au 1, A.20)]","   Þa cwæþ se cniht to þam cyninge, Ic sylle mine sauwle ond minne lichoman for ussa fædera ðeodscipe, swa mine broþor dydon."
"[079400 (Au 1, A.23)]",   Ða het se cing þone hyra ealra grimlicost acwellan ond þa modor ealra neahst.
"[079500 (Au 1, A.25)]",   Ond þa sona æfter þon ða gefeol hine se ofermodiga cyning of his scride.
"[079600 (Au 1, A.27)]","   Þa afulode he sona, swa þæt nænig mon ne meahte aræfnan þone stenc ne furðon he sylua."
"[079700 (Au 1, A.29)]",   Ac he aweol eal wyrmum ond earmlice swealt on elðeodigum muntum.
"[079800 (Au 1, A.30)]",   Se wæs ær swa oferhydig þæt him wæs gesewen þæt he meahte on scipe liþan on eorðan ond mid his fotum gangan on wid sæ ond mid his handum gerecean heofenes tungol.
"[079900 (Au 1, B.1)]","   On ðone ylcan dæg bið sancte Germanus geleornys þæs bisceopes, se com on ðas Bretene ofer sæ on Brytwala dagum."
"[080000 (Au 1, B.3)]","   Ond he dyde her monegu wundor ge on se ge on eorþan, ond his dæda syndon awritene ealle mid endebyrdnysse on Ongelcynnes bocum."
"[080100 (Au 1, C.1)]",   On þam ylcan dæge byð þæs biscopes tid sancti Eusebii.
"[080200 (Au 1, C.2)]","   He wes þære burge bisceop Vercellensis, ond him wæs on swefne geywed hwylce dæge he sceolde to Criste geleoran."
"[080300 (Au 1, C.4)]","   He seah on slæpe þæt he on flyhte wære on þam Kalendas dæge Augustus, þæt ys on þone dæg æt <hlafsenunga>, ond he þa gefleah on swiþe heage dune."
"[080400 (Au 1, C.7)]","   Þæt swefn him tacnode þy ylcan dæge þæt hit sceolde beon his lifes ende þurh martyrdom, ond hys gast gefleogan to heofena heahnysse."
"[080500 (Au 2, A.1)]",   On þone æfteran dæg ðæs monþes biþ sancte Stefanus ðrowung þæs papan.
"[080600 (Au 2, A.2)]","   He wæs gemartyrud on Valerianus tidum þæs caseres, ond his lichoma bebyrged in Calestis mynstre æt Rome."
"[080700 (Au 2, A.4)]",   Þes papa gesette þæt mæssepreostas ond diaconas ne sceoldon brucan gehalgodra mæssehrægla to nænegum woroldbroce ne no buton on cyrcean anre.
"[080800 (Au 2, B.1)]","   On ðone ylcan dæg byþ ðære wydewan ðrowung mid hyre þrym sunum þære nama ys Theodota, ond hyre yldesta sunu is <nemned> sanctus Euodius."
"[080900 (Au 2, B.4)]",   Hi wæron in ðære mægþe Biþinia ond in ðære byrig seo is nemned Necia.
"[081000 (Au 2, B.5)]","   Ðære burge ealdorman, se wæs on naman Nicetius, he het sumne scandfulne man, se wes on noman Hirtacus, bysmrian ða halgan wydewan mid hys fyrenlustum."
"[081100 (Au 2, B.8)]","   Ða he hyre nealæhte, þa stod hyre big iong man fæger mid gyldenum hræglum gegyred."
"[081200 (Au 2, B.10)]","   Þæt wæs godes engel, se hine sloh mid his fyste on þæt næsþyrl þæt ðær ut fleow geendode hyre lif mid hyre þrym sunum."
"[081300 (Au 3, A.1)]",   On ðone þryddan dæg þæs monþes byþ mærsod sancte Stephanes lichoman gemetnes ðæs ærestan martyres.
"[081400 (Au 3, A.3)]","   Se wæs gemeted þurh sumne mæssepreost, se wæs on naman Lucianus."
"[081500 (Au 3, A.4)]",   Se wæs sume frigeniht in ciricean.
"[081600 (Au 3, A.5)]","   Þa on þa þriddan tid ðære nihte ætywde him Gamalielus gast healfslæpendum ond him þriwa onhran mid gyldynre gyrde ond him to cwæþ, Luciane, Luciane, Luciane, gang saga þisum bisceope in Ierusalem þæt he do Stehpanus lichoman up of eorþan."
"[081700 (Au 3, A.10)]",   Saga him þæt he ys on XX milum from Hierusalem neah þam tune þe ys nemned Cafarcanialam on þam londe þe is cweden Lagabra.
"[081800 (Au 3, A.13)]",   Þa sæde se mæssepreost þæt ðam bisceope.
"[081900 (Au 3, A.14)]",   Ða sende se bisceop hine ond oþre halige weras mid him.
"[082000 (Au 3, A.15)]","   Þa dulfon hi in þere ylcan stowe, ða gemetton hi stan mid eorðan bewrigenne, þa wæs on þam awriten, Her ys se godes Stehpanus."
"[082100 (Au 3, A.18)]","   Þa segdon hi þæt ðam bisceope, ða com he ðider mid oþrum halgum bisceopum."
"[082200 (Au 3, A.20)]","   Þa ontyndon hi þa þruh, ða com þær ut micelre wynsumnysse stenc, ond monige untrume men þær wæron sona hale gewordene."
"[082300 (Au 3, A.23)]",   Ða gelæddon hi ðone lichoman in Hierusalem.
"[082400 (Au 3, A.23)]","   Hit wes ær þær singal druwung, ond sona æfter þam com geþuhtsum ren on eorþan."
"[082500 (Au 5, A.1)]","   On ðone Van dæg þæs monþes biþ sancti Oswaldes tid, þæs cristinan kyninges, se ricsode VIIII gear in Bretene, ond him sealde god mare rice þonne ænigum hys foregengum."
"[082600 (Au 5, A.4)]","   Him wæron underðeodde ðaIIIIþeoda þe syndon on Bretene, þæt syndon Brytwalas ond Peohtas ond Scottas ond Ongle."
"[082700 (Au 5, A.7)]","   Oswald endade his lif in gebedes wordum ða hine mon sloh, ond þa he feol on eorþan, þa cwæð he,Deus miserere animabus."
"[082800 (Au 5, A.10)]","   He cwæð, God, miltsa þu saulum."
"[082900 (Au 5, A.10)]","   His handa siondan ungebrosnode in þære cynelican ceastre seo ys nemned Bebbanburh, ond his heafod wæs gelæded to Lindesfeare ea, ond se lichoma ys elles in Lindesse mægþe æt Beardanegge, ond his wundor wæron miclo ge beheonan sæ ge begeondan."
"[083000 (Au 6, A.1)]",   On þone VIan dæg ðæs monþes bið sancti Sixtes þrowung þæs papan in Rome mid his VI deaconum.
"[083100 (Au 6, A.3)]",   Þone Syxtum nedde Decius se casere Tiges deofolgylde.
"[083200 (Au 6, A.4)]","   Þa cwæð he to þam deofulgilde, Towyrpe þe Crist."
"[083300 (Au 6, A.5)]",   Ða sona gefeol þæs deofolgyldes huses sum dæl.
"[083400 (Au 6, A.6)]","   Þa het se casere hine gemartyrian mid his deaconum, ond his lichoma resteþ in þam mynstre Calesti, ond his deaconas in þam <mynstre> Pretextate."
"[083500 (Au 7, A.1)]",   On ðone VII dæg þæs monþes bið þæs bisceopes þreowung sancti Donati ond þæs muneces mid him sancti Hilarini.
"[083600 (Au 7, A.3)]","   He wæs bisceop in þære ceastre Awritensi, ond ða he ærestan siðe mæssan sang, þa eodon þa hæþenan weras in to þære cirican ond toslogon his glæsenne calic."
"[083700 (Au 7, A.7)]",   Þa gesomnode se bissceop þa brocu ond him to drihtne gebæd.
"[083800 (Au 7, A.8)]","   Ða wæs se calic eft swa gehal swa he ær wæs, ond þy ilcan dæge for þy wundre þær onfeng fulwihteCCmonna ondXIVmonna."
"[083900 (Au 8, A.1)]","   On þone VIIIan dæg þæs monþes bið sancta Affran þrowung ond hire <modor> mid hire, þære noma wæs sancta Hilaia, ond hire þreo ðeowena, þa wæron on naman sancta Digna ond sancta Eonomina ond sancta Eotropia."
"[084000 (Au 8, A.5)]","   Sio Affra wæs ærest forlegorwif mid hire þeowenum, hio ða eft þeah gelyfde gode ond fulwihte onfeng þurh ða wundor ðe ðe heo geseah æt þam bisceope sanctus Narcisus."
"[084100 (Au 8, A.9)]","   Ac se deoma Gaius mid witum heo ongon æft nedan to hæþenscipe ond cwæð hire to, þu eart meretrix, ðæt is forlegoswif, forðon þu eart <fræmde> from þara cristenra manna gode."
"[084200 (Au 8, A.13)]","   Ða cwæþ sancta Affra, Crist self sægde þæt he for ðam synfullum monnum astige of heofenum on eorþan."
"[084300 (Au 8, A.15)]","   Ða het se dema hi nacode gebindan to anum stenge ond hi bærnan mid fyre, ond heo þæs dyde gode þanccunga ond hire gast onsende."
"[084400 (Au 8, A.18)]",   Ond cristene men gemitton hire lichoman gesundne æfter þam fyre ond hine bebyrgdon on þære æfteran mile fram þære ceastre þe is nemned Augusta.
"[084500 (Au 9, A.1)]",   On ðone VIIIIan dæg þæs monþes bið þæs cempan tid se is nemned sanctus Romanus.
"[084600 (Au 9, A.2)]","   Se gelifde forþon ðe he geseah Godes engel stondan ond drygan mid sceatan Sancti Laurentius limu, þa Decius se casere hine het stingan mid irenum gyrdum tyndehtum."
"[084700 (Au 9, A.6)]","   Ond he ða onfeng fulwihte ond geþrowode martyrdom for Criste, ond his lichoma is bebyrged æt Rome on ðam londe Veranum."
"[084800 (Au 10, A.1)]","   On ðone Xan dæg þæs monþes bið sancti Laurentius þæs archidiacones se sealde monegum blindum men gesiðþe, ond he gedælde eal ða goldhord þa ðe wæron in Godes cyricum æt Rome ðearfendum monnum ond elðeodegum."
"[084900 (Au 10, A.5)]",   Ond þa forþon Decius se hæðena kasere hine tintregode mid unasecgendlicum witum.
"[085000 (Au 10, A.7)]","   Ond æt nehstan he hine het aþenian on irenum bedde ond hine cwicne hirstan ond brædan, ond swa hine mon ma hirste, swa wæs he fægera on ondwlitan."
"[085100 (Au 10, A.10)]","   Ond þa onhof Laurentius his egan up ond cwæð to þam kasere, Geseoh nu, þu earma, et nu þas sidan þe her gehirsted is ond acer me on þa oþre."
"[085200 (Au 10, A.14)]",   Ond þa dyde he gode þoncunga ond his gast onsende to heofnum.
"[085300 (Au 10, A.15)]","   Ond on æfentid Iustinus se mæssepreost ond Ypolitus, se cristena tungerefa, unrote ond wepende hi byrgdon his lichoman on þan lande Veranum on þam wege þe hi nemnað æt Rome Tiburtina."
"[085400 (Au 11, A.1)]",   On ðone XIan dæg þæs monþes bið þæs halgan weres gemind sancti Tiburtii.
"[085500 (Au 11, A.2)]","   Se wæs in Rome, ond swiþe late he wolde onfon Cristes gelefan ond fulwihte ond deofolgyld forlætan, ac þurh wundor þe he seah Sebastianum don he onfeng fulwihte, ond Sebastianus him onfeng æt fulwihte."
"[085600 (Au 11, A.7)]","   Ond he wæs siðþan swa fulfremed in Godes gelefan <ðæt>, gif he song his credon oððe paternoster on untrumne mon, he wæs sona hal."
"[085700 (Au 11, A.10)]","   Ac þa wæs sum swiðe facenful mon in Rome, se wæs in noman Torquatris se geypte hæþenum deman þæt þæs Tiburtius wæs cristen, ond he wæs befangen in ciricean æt his gebede ond to martyrdome gelæded."
"[085800 (Au 12, A.1)]",   On ðone XIIan dæg þæs monþes bið sancti Euplis þrowung.
"[085900 (Au 12, A.2)]",   Se bær Criþes godspel in fodre ofer his sculdrum swa hwæder swa he eode.
"[086000 (Au 12, A.3)]",   Ond he þa com in þa ceastre þe is nemned Catinentia ond he eode in þæt domern ðær ðær Caluisianus wæs in miclum gemote mid hæðefolce.
"[086100 (Au 12, A.6)]","   Þa untynde Eplius þæt Cristes godspel, ond sæde þam folce hwæt þa halgan godspelleras feowere sægdon be ðam ondryslican Godes dome."
"[086200 (Au 12, A.9)]",   Ond þa forþon yrsode se dema ond het hine beheafdian.
"[086300 (Au 12, A.11)]","   Ond þa he wæs læded to þære þrowunge, þa ontynde se heofon, ond he geseah urne dryhten in his þrymme."
"[086400 (Au 13, A.1)]",   On ðone XIIIan dæg þæs monþes bið þæs þroweres gemynd sancti Ypoliti.
"[086500 (Au 13, A.2)]","   Se was tungerefa on Rome, ac he gelyfde gode þurh þa <wundor> þe he geseah æt sancti Laurentie þam deacone, ond he onfeng fulwihte ond ealle his þeowas gefreode."
"[086600 (Au 13, A.6)]","   Ða het Ualerianus, Decies prafest þæs caseres, gebindan ðysne Ypolitum on wildu hors þæt hyne drogon on gorstas ond on þornas."
"[086700 (Au 13, A.8)]","   Ond þa gebæd he him to drihtne ond onsende his gast, ond ða hors forleton ðone lichoman."
"[086800 (Au 13, A.10)]","   Ond þa ymbe medmicelne fyrst æfter þam swealt Valerianus se prauost, ond ærþan he swulte he clypode ond cwæþ, Eala, Laurentius, þæt ðu me gebundenne mid fyrenum racenteagum tyhst in ece fyr."
"[086900 (Au 13, A.14)]",   Ond Decius se kasere awedde.
"[087000 (Au 13, A.15)]","   Ond he clypode ær he swulte, eala, Yppolitus, þæt ðu me grimlice lædest gebundenne in forwyrd."
"[087100 (Au 13, B.1)]","   On ðone ylcan dæg byþ þæs martyres tid sancti Casiani, se wes lareow geongra manna in godes æ."
"[087200 (Au 13, B.3)]","   Ac þa com þær sum hæþen kasere, þa alyfde se þam cnihtum þæt hi hyne ofslogen mid heora writbredum ond hine ofsticodon mid hira writeyrenum."
"[087300 (Au 13, B.6)]",   Ond his þrowung wæs þe lengre ond þy heardre þy þe hyra handa <wæron> unstrange hine to acwellanne.
"[087400 (Au 15, A.1)]",   On þone XVan dæg þæs monþys biþ seo tid þæt is sancta Marian tid.
"[087500 (Au 15, A.2)]","   On þone dæg heo geleorde of middangearde to Criste, ond heo nu scineþ on þam heofonlican mægene betwyh þa þreatas haligra fæmnena, swa swa sunne scineþ on þisne middangeard."
"[087600 (Au 15, A.6)]","   Englas þær blissiaþ, ond heahenglas þær wynsumiaþ, ond ealle þa halgan þær gefeoþ in sancta Marian."
"[087700 (Au 15, A.8)]",   Sancta Maria wæs onlxiiiium<geara> <þa> <ða> <heo> <ferde> <to> <Criste>;  Sancta Maria is godfæder snoru ond godes suna <modur> ond haligra sauwla sweger ond seo æþele cwen þara uplica cesterwara.
"[087800 (Au 15, A.13)]",   Seo stondeþ on þa swyþran healfe ðæs heahfæder ond ðæs heahkyninges.
"[087900 (Au 17, A.1)]",   On ðone XVIIan dæg þæs monðes biþ þæs halgan cnihtes tid sancti Mommos.
"[088000 (Au 17, A.2)]",   Se wæs XII wintre cniht ða he for Criste campode.
"[088100 (Au 17, A.3)]",   He wæs in Cesarea ðære ceastre in Capadocia þære mægþe.
"[088200 (Au 17, A.5)]","   Ða he þær geseah deofolgild begangan, þa gewat he in þone þiccestan wudu, ond him com unrim wildeora þær to ond hine weorþodon."
"[088300 (Au 17, A.7)]","   Ond he lifde be þara wildeora meolcum, ond þonne he his boc rædde, ðonne sæton þa wildeor ymutan hine."
"[088400 (Au 17, A.9)]",   Ða Alexander se gerefa het hyne him to gelædan ond <hine> ðreade mid miclum witum from Cristes geleafan.
"[088500 (Au 17, A.12)]","   Ða he hine swiþost ðreade, ða com þær micel leo, se wæs ær mid þæn cnihte on þam wuda, ond se leo cwæð, Eala, Mommos, þu eart ure hyrde, ic eom nu genyded from godes englum þæt ic for ðe sprece from minre gecynde."
"[088600 (Au 17, A.17)]",   Ond þa abat se leo ðara hæþenra ond ðara Iudea þara ðe hine bysmrodon swa fela ðæt þæt blod arn of þære ylcan stowe swa flod.
"[088700 (Au 17, A.20)]",   Ond þa bebead him se cniht þæt se leo hwurfe eft to his stowe.
"[088800 (Au 17, A.21)]",   Ond þa het se dema hine stænan.
"[088900 (Au 17, A.22)]","   Ða com stefn of heofonum, ond seo cwæþ, Cum, Mommos, heofenas ða synt mid gefean ontynede, ond Crist stondeð æt þam ærestan gete ond ðe gelædeþ in his neorxnawang."
"[089000 (Au 17, A.26)]",   Ond ða onsende sanctus Mommos his gast to gode.
"[089100 (Au 18, A.1)]","   On ðone XVIII dæg þæs monðes biþ ðæs martyres tid on Rome sancti Agapites, ðæs mæssesang mæg gemetan se þe secð on þam niwran sacramentorium, þæt ys on ðam mæssebocum."
"[089200 (Au 19, A.1)]","   On ðone XVIIIIan dæg þæs monðes biþ þæs martyres tid sancti Magni, ðæs sang biþ gemeted on þam yldran mæssebocum."
"[089300 (Au 22, A.1)]","   On þone XXIIan dæg ðæs monþes biþ ðæs weres tid sancti Symforiani, se wæs in <Galwala> mægðe in þære ceastre Augustodonensi."
"[089400 (Au 22, A.3)]",   Se onfeng fulwihte þa he wæs þri geara cniht.
"[089500 (Au 22, A.4)]","   Ða he wæs in werlicre giuguþe, þa nydde hine Heraclius, hæþen ealdorman, þæt he weorðode deofolgyld."
"[089600 (Au 22, A.6)]","   Ða cwæþ he, Ne do ic þæt, forðon þe þeos mennisce tyddernes biþ swa slidende swa glæs."
"[089700 (Au 22, A.8)]","   Þonne hit scinþ ond þonne tobersteð, ac godes wuldor nafaþ nægnigne ende."
"[089800 (Au 22, A.10)]",   Ða bebead se ealdorman þæt hine mon lædde to cwale.
"[089900 (Au 22, A.11)]","   Þa clypode his modor of þam cesterwealle ond cwæþ, Cild, cild, Simforiane, beo nu arod ond ne ondræd þe no þone deað se þe gelædeþ to life."
"[090000 (Au 22, A.14)]","   Loca to þam ðe on heofonum ricsaþ, ne biþ þe no todæg lif afyrred, ac biþ gewenden in þæt betere."
"[090100 (Au 22, A.16)]","   Þu cild, todæg þu leorest to þære upplican eþelnesse."
"[090200 (Au 22, A.18)]","   Ða wæs he beheafdud butan þam wealle, ond he wes on þam felda bebyrged in lytylre cytan ond hwæþre mid heofonlicum mægnum swa gecyþed þæt þa hæþenan selfe hæfdon his wundor on þære mæstan are."
"[090300 (Au 22, B.1)]","   On ðone ylcan dæg byþ ðæs halgan weres gemynd in Rome sancti Timothei, se com from Antiochia þære ceastre to Rome, ond he lærde þær ðæt folc godes geleafan."
"[090400 (Au 22, B.4)]",   Ða Tarquinus ðære burge gerefa for þisum hine het beheafdian.
"[090500 (Au 22, B.6)]",   Ond his lichama is bebyrged neah sancte Paules ciricean þæs apostoles.
"[090600 (Au 22, B.7)]",   Ond se burhgerefa hraþe æfter þam swealt mid arlease deaðe.
"[090700 (Au 25, A.1)]",   On ðone XXVan dæg þæs monþes biþ þæs apostoles tid sancte Bartholomeus.
"[090800 (Au 25, A.2)]","   Se wæs Cristes ærendwreca in India mægþe, seo is ealra eorðena seo ytemyste, ond on oþre healfe ys þystre land, on oþre healfe se sæ Oceanum, þæt is garsecg."
"[090900 (Au 25, A.6)]","   In þisse mægþe he towerp deofolgild ða þe hi ær beeodon, ond þær him com to godes engel ond ætywde þære ðeode hwæt hyra god wæs þe hi ær beeodon."
"[091000 (Au 25, A.9)]","   He him ætywde micelne Sigelhearwan, ðæm wæs seo onsyn sweartre þonne hrum, ond se beard ond þæt feax him wæron oþ þa fet side, ond ða eagan wæron swylce fyren iren, ond sprungon spearcan of þam muðe, ond ful rec him eode of ðæm næsþyrlum, ond he hæfde fiþru swylce þyrnen besma, ond ða handa wæron gebunden tosomne mid fyrenum racentum, ond he hrymde grimlicre stefne ond ladlicre ond fleah aweg ond nahwær siþþan ætywde."
"[091100 (Au 25, A.18)]","   Þæt wæs þæt deofol, þæt seo þeod hyre ær for god beeodon, ond hi nemdon þone Astaroþ."
"[091200 (Au 25, A.20)]",   Ða onfeng ðære þeode kyning fulwihte ond his cwen ond eall ðæt folc þe to his rice belomp.
"[091300 (Au 25, A.22)]","   Þa foron ða hæþnan bisceopas ond ðæt wregdon to ðæs kyninges breþer, se wæs on oþrum kynerice ond he wæs yldra ðonne he."
"[091400 (Au 25, A.25)]",   Þa het se forþon Bartholomeus ðone Cristes þegen cwicne beflean.
"[091500 (Au 25, A.26)]",   Ða com se gelyfeda kyning mid micle folce ond genom his lichaman ond hine þanon alædde mid micle wuldre ond hine gesette in wundorlice micle cyrcean.
"[091600 (Au 25, A.30)]","   Ond se cyng awedde se þe hine cwellan het, ond ealle ða hæþenan bisceopas aweddan ond swulton þa ðe in þære lare wæron."
"[091700 (Au 25, B.1)]",   On ðone ylcan dæg bið þæs martyres tid sancti Genesi.
"[091800 (Au 25, B.2)]","   Se wæs ærest sumes kaseres mima, þæt is leasere, ond sang beforan him scandlicu leoþ ond plegode scandlice plegan."
"[091900 (Au 25, B.4)]",   Ða æt nihstan ða ongan he rædan ða godcundan gewritu ond onfeng fulwihte.
"[092000 (Au 25, B.6)]",   Ða ongan se casere hine eft ðreatian to hæðengylde.
"[092100 (Au 25, B.7)]","   Ða cwæþ he, Ic geseah ða ic fulwihte onfeng ðæt godes engel stod ond hæfde on gewrite ealle ða synna ðe ic æfre ær geworhte."
"[092200 (Au 25, B.10)]",   He þa aþwoh ða ealle ond adwæscte in þæs fulwihtes beþe.
"[092300 (Au 25, B.11)]",   Ða het se kasere hine forþon beheafdian.
"[092400 (Au 26, A.1)]","   On ðone XXVIan dæg ðæs monþes biþ þara martyra tid þe seondon nemned sanctus Heremus, se wæs cægbora in Rome, ond sanctus Habundius."
"[092500 (Au 26, A.3)]",   Hi atugon sumes haliges wifes lichoman of anum adolseaðe ond þone arwyrðlice bebyrgdon.
"[092600 (Au 26, A.5)]",   Ða het Valerianus se refa hi forþon acwellan in þam ylcan adolseaþe.
"[092700 (Au 27, A.1)]","   On ðone XXVIIan dæg þæs monðes biþ ðæs martyres tid sancti Rufi, ðæs mæsse biþ gemeted on ðam yldran mæssebocum."
"[092800 (Au 28, A.1)]","   On ðone XXVIIIan dæg þes monþes biþ miclan weres tid sancti Hermes, se wæs Romeburge gerefa, þa he gelyfde gode þurh ðæs papan lare Alexandres."
"[092900 (Au 28, A.4)]",   Þæt gelomp ðy þe þæs Hermes sunu ongan sweltan.
"[093000 (Au 28, A.5)]",   Þa lædde se fæder ond seo modor hine to eallum heora godgeldum ond bædon his lifes.
"[093100 (Au 28, A.7)]",   Þa wæs he þeah hwæþre dead.
"[093200 (Au 28, A.7)]","   Ða cwæð þæs cnihtes fostormodor to þam fæder, Gyf þu lædde þinne sunu to sancte Petres ciricean to Alexandre ðam papan, þonne hæfdest þu hine gesundne."
"[093300 (Au 28, A.11)]","   Ða genam heo þane deadan cniht ond arn mid to þan papan, ond he hine awehte of deaðe."
"[093400 (Au 28, A.13)]","   Ond Hermes þa sona onfeng fulwihte þy ærestan easterdæge ond his ðeowas mid him, ond ða ealle ærest gefreode."
"[093500 (Au 28, A.15)]",   Þara þeowa wæs ðusend ond twa hund ond fifti.
"[093600 (Au 28, A.16)]",   Ond for ðisum Traianus se kasere sende Aurelianum ðone gesiþ to Rome ond het beheafdian þisne Hermen.
"[093700 (Au 28, A.18)]",   Ond his swustor bebyrgde his lichoman on þæm wege þe æt Rome is nemned Salaria.
"[093800 (Au 28, B.1)]",   On ðone ylcan dæg biþ sanctus Agustinus tid ðæs bisceopes ond þæs æþelan leorneres.
"[093900 (Au 28, B.2)]","   Se wæs on Africa londe, ond he þær his dagas geendode ond he wæs arwyrðlice bebyrged in Sardinia ðære byrig."
"[094000 (Au 28, B.5)]",   Ac þa hergodon þa hæþnan Sarcinware on þa stowe.
"[094100 (Au 28, B.6)]","   Ða forðon Leodbrond, Longbearda kyning, mid micle feo gebohte Agustinus lichoman ond hine gelædde in Ticinan ða burh ond hine þær gesette mid gelimplicre are."
"[094200 (Au 29, A.1)]",   On ðone XXVIIIIan dæg þæs monþes biþ sanctus Iohannes þrowung þæs miclan fulwihteres.
"[094300 (Au 29, A.2)]","   Ðone het Herodes beheafdian, forðon þe he him loh þæt he hæfde his broþor wif him to cifese, ond þæt heafod het beran on disce ond sellan anre sealticgan hire plegan to mede."
"[094400 (Au 29, A.6)]","   Ðæt wæs þære his cifese dohtor, ond seo modor hi þæt ær gelærde."
"[094500 (Au 29, A.8)]","   Forhwon wolde se ælmihtiga god þæt sanctus Iohannes, se wæs ealra manna se mæsta ond se halgosta to Criste seluum, ond he wæs heafde becorfen for scandfulra wifa bene, ond for geonlices mægdenes plegan, ond scondfulles gebeorscypes hleahtre, ond for druncenes kyninges wordum, buton efne forþon god hine forlet in þisse nyþerlican worulde swa forslegenlice ond swa orwyrþlicne deð þrowian, ðæt he hine wolde in ðære hean worulde gelædan to þam wuldre þæt ænig mon ne mæg monum areccan?"
"[094600 (Au 29, A.18)]","   Forþon Herodes het beran þæt heafod on þam dissce, forðam þe wæs kyninga dohtro þeaw, ðonne hi plegodon mid gyldenum applum on selfrenum disce."
"[094700 (Au 29, B.1)]","   On þone ilcan dæg bið þære fæmnan tid sancta Sabine in Rome, þære mæsse bið gemeted on þam niwran bocum."
"[094800 (Au 30, A.1)]",   On þone XXXan dæg þæs monðes bið þæs bisceopes gemynd sancti Felicis.
"[094900 (Au 30, A.2)]",   Wæs in ðære ceastre þe is nemned Tubsocensi.
"[095000 (Au 30, A.3)]",   Þa het Dioclitianus se kasere þære ceastre gerefa þæt he gename on þam biscope ealle godes bec ond forbærnde.
"[095100 (Au 30, A.6)]","   Þa nolde se bisceop ða bec syllan, ac cwæþ, Selre is ðæt man me selfne bærne þonne ða godcundan gewritu."
"[095200 (Au 30, A.8)]",   Þa het se dema hine to oþrum reþran deman mid his preostum.
"[095300 (Au 30, A.9)]","   Swa he wæs onsended on monige healfe to missenlicum demum, ond æghwylc hine þreatode æfter ðam godes bocum, oþ þæt he becom in þa ceastre þe is nemned Venusio, sio is on þam lande Apulie."
"[095400 (Au 30, A.13)]","   Þa þreatode þære burge gerefa æfter þam bocum, þa cwæþ he."
"[095500 (Au 30, A.14)]","   Ic hi hæbbe, ac ic hi nelle syllan."
"[095600 (Au 30, A.15)]",   Þa het se hine lædan to þære beheafduncga mid his preostum.
"[095700 (Au 30, A.17)]","   On æfænne hine man beheafdode, ond on ða ilcan tid wæs se mona in blod gecyrred."
"[095800 (Au 30, A.18)]","   His mæssepreost þreowude mid him, þæs nama wes Ianuarius, ond his leorneras twegen, ða wæron nemnede Furtunatus ond Septimus."
"[095900 (Au 31, A.1)]","   On ðone XXXI deg þæs monðes biþ sancte Aidanis geleornis ðæs bisceopes, þæs saule geseah sancte Cuthberhtus on midde niht englas læddan micle leohte to heofonum."
"[096000 (Au 31, A.4)]","   Se bisceop wæs Scyttisc, ond sancte Oswald, se halga cyning, hine begeat on þas ðeode."
"[096100 (Au 31, A.6)]","   Ond he dyde fela wundra ge lifgende ge geleored, ond his ban syndon healfe on Scottum, healfe on Glæstingabyrig on sancta Marian mynstre."
"[096200 (Au 31, A.10)]","   Ðonne se monaþ biþ geendod þe we nemnaþ weodmonaþ, þonne bið seo niht X tida lang ond se dæg XIIII tida."
"[096300 (Se 0, A.1)]",   On ðæm nigoþan monþe on geare biþ XXX daga.
"[096400 (Se 0, A.2)]","   Se monaþ hatte on leden Septembris ond on ure geþeode haligmonaþ, forþon þe ure yldran, þa þa hi hæþene wæron, on þam monþe hi guldon hiora deofolgeldum."
"[096500 (Se 1, A.1)]","   On ðone ærestan dæg ðæs monþes biþ þæs martyris tid sancti Prisci, ðæs mæsse biþ gemeted on þam yldran mæssebocum."
"[096600 (Se 2, A.1)]","   On ðone æfteran dæg þæs monþes biþ ðæs halgan weres gemynd þæs nama is sanctus Antonius, se wæs in Assiria mægþe on þære ceastre Apameno."
"[096700 (Se 2, A.4)]","   He wæs Cristen læce, ond he eardode in hæþenra midlene swa swa rose sio wyrt biþ on þorna midlynæ, ond he lærde men geornlice to godes geleafan."
"[096800 (Se 2, A.7)]",   Ða feodon hine þa hæþnan forþon ond hine ofslogon ðær ond tocurfon þone lichaman on manugu sticceo ond awurpon in þæt wæter þe þær fleow in þa burh Apamenam.
"[096900 (Se 2, A.11)]",   Þa gesomnodon þa sticceo hi in þa þruh þurh þa ðe þæt wæter fleow.
"[097000 (Se 2, A.13)]","   Ða ne meahte þæt wæter flowan, ond hwæþere þeah ne meahte nænig mon ðone lichoman findan, ærþon þe comon twa wif geleaffulle ond hine atugon of þam wætere, ond hine þa sum mæssepreost bebyrgde."
"[097100 (Se 2, A.17)]",   Ond syþðan wæron æt þam lichoman swa micle <wundor> þæt þa þe hine cwealdon for þam wundrum wæron gecyrred to godes geleafan.
"[097200 (Se 3, A.1)]",   On ðone þryddan dæg þæs monþes biþ þæs bisceopes tid sancti Aristome ond þara martyra sancte Paterniane ond sancti Feliciani.
"[097300 (Se 4, A.1)]",   On ðoneIIIIdæg þæs monþes biþ þæs martyres tid sancti Marcelli.
"[097400 (Se 4, A.2)]",   Se becom on wege to Prisce þam hæþnan gerefan þær he deofolgeldum geald.
"[097500 (Se 4, A.4)]",   Þa laþode he hine to his symble.
"[097600 (Se 4, A.4)]","   Ða sæde Marcellus him þæt he wære cristen, ond him nære alyfed þæt he birgde þara hæþenra symbles."
"[097700 (Se 4, A.7)]","   Þa yrsede Priscus se gerefa ond het adelfan seaþ oþ gyrdyls deopne, ond he bebead þone godes wer þæt mon hine bebyrgde in þam seaðe oþ þone gyrdels, þæt him lifiendum were þæt to wite þæt þam forþweardan men biþ to reste."
"[097800 (Se 4, A.11)]","   Ond he þa þurhwunode swa in þam seaðe ðry dagas lifgende in godes lofsongum, ond þa ageaf ðone clænan gast ond þæs lichaman insmoh forlet monnum to mundbyrde."
"[097900 (Se 4, A.15)]",   Se resteþ in þære byrig Cabilonenti.
"[098000 (Se 5, A.1)]","   <On> ðone Van dæg þæs monðes biþ ðæs godes andetteres tid sancti Guinti, þæs mæsse bið gemeted on þam yldrum mæssebocum."
"[098100 (Se 5, B.1)]",   On ðone ylcan dæg byþ ðæs halgan abbodes geleornes Berhtinus.
"[098200 (Se 5, B.3)]","   He gesenode an wines ful ond onsende sumum mærum were, se afeol of his horse ofer stænene eorþan, ond him wæron þa limo gecnyssed ond þæt þeoh forod."
"[098300 (Se 5, B.6)]",   Ond sona swa he þæs wines onbyrgde he wæs hal geworden.
"[098400 (Se 5, B.7)]",   Ðises arwurþan abbodes lichoma is geseted in þam mynstre Sithio.
"[098500 (Se 5, B.8)]",   Ðone lichoman gesohte sum deaf man ond feþeleas.
"[098600 (Se 5, B.9)]","   Ofer þone man becom færinga godcund wracu, forþam þe he ficsode on sunnan niht, þæt he seþþan ne meahte ne gehyran ne gangan."
"[098700 (Se 5, B.12)]","   Ac he gecreap in þæs eadgan Berhtinus ciricean sume sunnan uhtan, þa ðær man rædde þa nigoþan rædinge on Cristes godspelle."
"[098800 (Se 5, B.15)]","   Þa meahte he gehyran ond gangan, ond he ferde bliþe tu his huse."
"[098900 (Se 7, A.1)]","   On ðone VII dæg ðæs monþes biþ þæs martyres tid sancti Synoti, þæs mæsse biþ gemeted on þam yldrum mæssebocum."
"[099000 (Se 8, A.1)]",   On ðone VIIIan dæg þæs monþes byð sancta Marian acennednes.
"[099100 (Se 8, A.2)]","   Hyre fæder wæs nemned Ioachim ond hire modor Anna, ond hi wæron XX geara somod ærþon þe hi bearn hæfdon."
"[099200 (Se 8, A.4)]",   Þa wæron swiþe unrote.
"[099300 (Se 8, A.5)]",   Þa oþywde godes engel hiora ægðrum onsundrum hine ond him sæde ðæt hi sceoldon <habban> swylc bearn swylce næfre ær in worold come ne ær ne eft.
"[099400 (Se 8, A.8)]","   Ða efter XX gearum cende Anna, ond hieo nemde þa Maria."
"[099500 (Se 8, A.10)]","   Ond þa hio wæs þreo geara eald, ða læddon hi fæder ond modor to Hierusalem ond sealdon hi þer in þara fæmnena gemænnesse."
"[099600 (Se 8, A.14)]","   Þa wæs þæt cild sona snotor ond anræde ond swa fulfremed þæt nænig æþelicor ne sang þone godes lofsang, ond hio wæs swa beorht on ansyne ond wliti þæt mon hyre meahte uneaþe onlocyan."
"[099700 (Se 8, A.18)]",   Ond on hyre mægdenhade hio dyde fela wundra on webgeweorce ond oþrum cræftum ðæs þe þa yldran don ne meahton.
"[099800 (Se 8, B.1)]","   On ðone ylcan dæg byþ þæs bisceopes geleorudnes sancti Audomari, se dyde monig heofonlic wundor ge lybbende ge unlybbende."
"[099900 (Se 8, B.3)]","   Þa he his gast asende, þa wæs in þam huse wynsum stenc, swa hit wære mid eallum deorweorþum wyrtum gefylled, ond his lichama resteð in Sithio þam mynstre."
"[100000 (Se 8, B.7)]",   Ond his wundra wæs sum ðæt sum mon sealde oþrum scilling seolfres to borge.
"[100100 (Se 8, B.8)]",   Þa onsoc se oþer eft ond cwæþ þæt he him nan feoh ne sealde.
"[100200 (Se 8, B.10)]","   Ða cwæþ se þe ðæt seolfor ahte; Uton gangan to Audomares ciricean, ond me þær gecyþ mid aþe þæt þu me her wiðsæcest."
"[100300 (Se 8, B.12)]",   Þa eodon hi oþ þæt hi gesawon þa ciricean.
"[100400 (Se 8, B.13)]","   Ða cwæð se se þæs feos manode, God biþ æghwær ondweard."
"[100500 (Se 8, B.15)]",   Swere me her þæt wit standaþ.
"[100600 (Se 8, B.15)]",   Þa wolde he swerian.
"[100700 (Se 8, B.16)]","   Þa feol he sona niþerweard on þa eorþan, ond him toburston ða eagan, ond he lifde twegen dagas ofer þæt oþrum monnum to brogan, ond þy þryddan dæge he swealt mid earmlicum deaþe."
"[100800 (Se 11, A.1)]",   On ðone XI dæg þæs monþes biþ ðara haligra wera tid sancti Proti ond sancti Iacinthi.
"[100900 (Se 11, A.2)]","   Þæt wæron Eugenian þegenas ðære æþelan fæmnan, ond hio onfengon fulwihte mid hire."
"[101000 (Se 11, A.4)]","   Ond þa on Galienus dagum þæs kaseres het Necetius, Romeburge gerefa, hi lædan to þures deofulgeldum ond het hi þæt weorðian."
"[101100 (Se 11, A.7)]","   Ða dydon hi gebed to Drihtne, þa feol þæt deofolgild to hyra fotum ond wearþ eal tobrocen."
"[101200 (Se 11, A.9)]","   Þa het se refa hi forðæm beheafdian, ond hi wæron Cristes martyras gefremede."
"[101300 (Se 14, A.1)]",   On ðone XIIII dæg þæs monþes biþ ðæs bisceopes ðrowung sancti Corneli in Rome.
"[101400 (Se 14, A.2)]",   Ðone nydde Decius se kasere deofolgeld to begangenne.
"[101500 (Se 14, A.4)]","   Þa he þæt ne geþafode, þa het he hine lædan to beheafdunga."
"[101600 (Se 14, A.5)]","   Ða he þa læded wæs, þa gehælde he sumes cempan wif mid his gebede, seo wæs ær fif gear loma."
"[101700 (Se 14, A.7)]","   Þæs cempan noma wæs Cerealis, ond þæs wifes nama wæs Salustia."
"[101800 (Se 14, A.8)]","   Ond he geþrowode martirdom mid an twentigum mannum, ond se cempa mid his wife."
"[101900 (Se 14, B.1)]","   On ðone ylcan dæg biþ sancte Ciprianes tid þæs bisceopes, se wæs in Kartagine þære ceastre, ond he þrowode martyrdom on Valerianus dagum þæs kaseres."
"[102000 (Se 14, B.4)]","   Galerius se aldorman, beforan him he het arædan þæs kaseres dom þæt he sceolde deofolgeldum geldan oððe sweordes dom þrowian."
"[102100 (Se 14, B.7)]","   Þa se dom aræded wæs, ða andswarode him Ciprianus and cwæþ, gode þanc."
"[102200 (Se 14, B.8)]","   Þa hine man lædde to þære stowe þe hine man beheafdude, ða gesomnode he miclo mænigiu broþra ond sweostra, ond wacedon beforan þam durum ðær he inne wæs."
"[102300 (Se 14, B.12)]",   Ða bebead he þæt mon heolde his mædenu clæne.
"[102400 (Se 14, B.13)]","   Ne gemde he na swa swyðe hu he on morgenne aræfnede ðæs unhyran cwelres hand, swa he þæs gymde hu he godes ywde gescylde oþ þone ytemystan dæg his lifes."
"[102500 (Se 14, B.16)]","   Þa on morgenne ða aræfnode he þa beheafdunga, ond he het ðæm cwelre syllan XXV gyldenra myneta."
"[102600 (Se 14, B.18)]",   Ða æfter feaum dagum swealt se ealdorman þe hyne martyrode.
"[102700 (Se 15, A.1)]","   On ðone XV dæg þæs monþes bið sancti Valerianys þrowung ðæs martyres, þone se refa nydde from Cristes geleafan."
"[102800 (Se 15, A.3)]","   Ða he þam wiþsoc, ða het he mid sweorde hine slean."
"[102900 (Se 15, A.4)]","   Þa hine man to þære cwale lædde, ða geseah he mid his eagum openne heofon, ond he geseah Crist sylfne him bringan wuldorbeah ongean, ond he þa þy unforhtlicor ðone deaþ aræfnode."
"[103000 (Se 15, B.1)]",   On ðone ylcan dæg bið ðæs halgan munecys geleornes ond þæs ancran sancti Mamiliani.
"[103100 (Se 15, B.2)]","   Se dyde manega wundru, ond he hælde untrume men mid his gebedum ond he wæs swa gistliþe þæt he for godes lufon eode to reordum mid þam tocumendum mannum."
"[103200 (Se 15, B.6)]","   Þa tælde hine an oferhydig bisceop forþon ond sende his twegen cempan þæt ða sceoldon ðone ancran him to gelædan, þæt he ongeate hwylce his ðeawas wæron."
"[103300 (Se 15, B.9)]",   Ða bed he þa cempan þæt hi for godes lufon onfengon gereorde mid him.
"[103400 (Se 15, B.11)]","   Geþafode þæt oþer, ond oðer ðam wiþsoc, se wæs yldra ond oferhydygra."
"[103500 (Se 15, B.12)]","   Ða hi þa eodon on þone weg, ða ongan ðone oferhydygan þyrstan on deaþ."
"[103600 (Se 15, B.14)]",   Ða feol he to ðæs godes þeowes fotum ond him bæd miltse.
"[103700 (Se 15, B.15)]",   Ða geseah se godes þeow an wilde hinde melce.
"[103800 (Se 15, B.16)]","   Þa gesenode he hi, ða gestod heo, ond se geþyrsta mon meolcode ða hinde ond dranc þa meolc, ond his ðurst wæs geliþad."
"[103900 (Se 15, B.18)]",   Þa lattowas swiþe for <ðam> wundrum.
"[104000 (Se 15, B.19)]","   Þa he com to þam oferhydigan bisceope, þa wæs ðær broht to fulwihte niwan acenned cild."
"[104100 (Se 15, B.21)]",   Þa het se bisceop hine fullian þæt cild.
"[104200 (Se 15, B.22)]","   Þa cwæþ he, Hwæs sunu is hit?"
"[104300 (Se 15, B.23)]","   Þa cwæþ se bisceop, Mines hereteman."
"[104400 (Se 15, B.24)]","   Þa locode sanctus Mamilium on þæt cild ond cwæþ, Saga me hwa þin fæder sy."
"[104500 (Se 15, B.25)]","   Ða cwæþ þæt cild, þes bisceop þe her stent."
"[104600 (Se 15, B.26)]",   Ða gerehte þæt cild beforan þam bisceope sancti Mamiliani hu hit wæs gestryned ðurh ðæs bisceopes unrihthæmed.
"[104700 (Se 15, B.29)]","   Ða <gefullde> <he> ðæt cild ond þa demde he ðam bisceope for his dyrnum geligrum, se ðohte ær þæt he sceolde him deman, forþon þe he for godes lufon æt mid geswencedum monnum."
"[104800 (Se 16, A.1)]","   On ðone XVIan dæg þæs monþes bið ðrowung sancta Eufemia, seo ðrowode mærne martyrdom for Criste in Calcidonia þære ceastre on Dioclitianus dagum þæs kaseres."
"[104900 (Se 16, A.4)]","   Priscus se ealdormon geresde on þa fæmnan in cristenmonna midle, swa wullf <geræseð> on sceap on miclum ewede, ond he nydde hi þæt heo Criste wiðsoce."
"[105000 (Se 16, A.7)]","   Þa heo þæt ne geþafode, ða het he hi weorpan in byrnendne ofen."
"[105100 (Se 16, A.9)]","   Ða cwæþ þara ðegna sum, se wæs on naman Sustenis, ær ic me sylfne ofslea mid mine sweorde, ærþon ic sende mine hond on þas fæmnan."
"[105200 (Se 16, A.12)]",   Ic geseo beort werod mid hire.
"[105300 (Se 16, A.12)]","   Ða ongyrde oþer þegn þa fæmnan, se wæs on noman Victor."
"[105400 (Se 16, A.14)]","   Ða cwæþ se, Eala, ealdormon, ðis me is hefi to donne."
"[105500 (Se 16, A.15)]","   Ic geseo fægere weras stondan in ðisses ofnes muþe, þa <tostredað> þone lig þæt he ne mæg na sceðþan þisse fæmnan."
"[105600 (Se 16, A.17)]",   Þa genamon oþre twegen þa fæmnan ond wurpon in ðone ofn.
"[105700 (Se 16, A.18)]","   Þa eode se lig of þam ofne ond forbærnde hi begen, ond hire he ne sceþede."
"[105800 (Se 16, A.20)]","   Þisse fæmnan lichoma restet neah Calcidonia þære ceastre, ond ure fædras hi nemdon þa sigefæstan fæmnan."
"[105900 (Se 19, A.1)]",   On ðone XVIIIIan dæg þæs monþes bið þæs bisceopes gemynd sancti Ianuari.
"[106000 (Se 19, A.2)]","   Se þrowode martyrdom for Criste in ðære ceastre Beneuentum ond his deaconas mid him, þa wæron on noman sanctus Festus ond sanctus Desiderius."
"[106100 (Se 20, A.1)]",   On þone XX dæg þæs monþes bið þære fæmnan gemynd sancta Fausta ond sancti Efilasi.
"[106200 (Se 20, A.2)]",   Þæt wæs se gerefa se þe <geheold> þa witu þa se casere het don þære halgan fæmnan Faustan.
"[106300 (Se 20, A.4)]","   Þa gelyfde he gode for þam wundrum ða he þa geseah æt hire, ond he ða geþrowode martyrdom mid hire."
"[106400 (Se 21, A.1)]",   On ðone XXI dæg þæs monþes bið þæs apostoles tid sanctus Matheus.
"[106500 (Se 21, A.2)]","   Se wæs ærest mid Iudeum theloniarius, þæt is gafoles moniend ond wicgerefa, ac Crist hine ceas him to þegene."
"[106600 (Se 21, A.4)]",   Ond he wrat ealra manna<../images/etail.gif>rest Cristes godspel mid Iudeum.
"[106700 (Se 21, A.6)]","   Ond æfter Cristes upastignesse he gelærde twua mægþa to godes geleafan, Macedonian þa mægðe ond Sigelwara mægðe, ond of <Sigalwarum> he flymde <twegen> dryas, ða þar worhton micel scinlac mid twam dracum, ond he awehte hira cyninges sunu of deaþe ond þone cyning gefulwade þæs nama wæs Eilippus, ond his quene noma wæs Eufenisse."
"[106800 (Se 21, A.12)]","   Ac hwæðre oþer kyning wæs æfter þam, se wæs on naman Hirtacus."
"[106900 (Se 21, A.14)]","   He het þisne Matheum hindan mid sweorde þurhstingan, þær he stod ætforan godes weofode in gebede, forðæm þe he ne moste ane godes fæmnan, þæt wæs an nunne, him to wife onfon."
"[107000 (Se 21, A.18)]","   Ac Matheus him sægde þæt he wære swa synnig wið god, gif he ða gehalgodan fæmnan to legerteame onfenge, swa se ðeow wære se ðe fenge on kyninges quene to unryhtum hæmde."
"[107100 (Se 21, A.21)]","   Ond ða sona æfter Matheus þrowunge þa forborn ðæs cyninges heall mid eallum his spedum, ond his sunu awedde, ond he sylf ahreofode ond tobærst mid wundum from ðam heafde oð ða fet, ond he asette his sweord upweard ond ða hyne sylfne ofstang."
"[107200 (Se 21, A.27)]",   Sanctus Matheus lichoma resteð on Parthora muntum ond bideð þære toweardan æriste.
"[107300 (Se 22, A.1)]",   On ðone XXII dæg þæs monðes bið sancti Maurices ðrowung ond VI þusyndo martyra mid him ond VI hund.
"[107400 (Se 22, A.3)]","   Þæt wæs cempena werod þa comon of eastdæle of Campodocia mægðe ðam casere to fultume Maximiane, ond hie wæron swiðe sigefæste weras in eallum gefeohtum."
"[107500 (Se 22, A.6)]",   Ac ða onfand se casere æt nehstan þæt hie wæron cristene.
"[107600 (Se 22, A.8)]",   Ða het he hy gemartyrian þæt heora þæt halige blod orn æfter eorðan swa swa flod.
"[107700 (Se 22, A.9)]","   Nyton we heora monena na ma þonne sanctus Mauricius, se wæs ðæs werodes ealdorman, ond sanctus Exuprius ond sanctus Candidus."
"[107800 (Se 22, A.12)]",   Þa oðra noman syndon awritene on heofenum on lifes bocum.
"[107900 (Se 23, A.1)]",   On ðone XXIII dæg þæs monðes bið ðæs diacones gemynd se is nemned sancti Sossy.
"[108000 (Se 23, A.2)]","   He wæs in ðære ceastre Meselana, ond sume dæge þa he rædde godspell æt mæssan, ða scan him heofonlic leoht ymb ðæt heafod."
"[108100 (Se 23, A.5)]","   Ða cwæð se biscop se ðe his lareow wæs, Ne bið þes diacon noht longe mid us, ac he sceal beon mid Criste."
"[108200 (Se 23, A.7)]",   Ond þa æfter feawa dagum ða endode he his lif þurh martyrhad for Criste.
"[108300 (Se 23, B.1)]",   On ðone ilcan dæg bið sancte Teclan tid þære halgan fæmnan.
"[108400 (Se 23, B.2)]","   Seo wæs in ðære ceastre Ioconio, ond heo wæs ðær beweddedo æðelum brydguman."
"[108500 (Se 23, B.3)]","   Ða gehyrde heo Paules lare ðæs apostoles, ða gelyfde heo gode ond awunode in hyre mægðhade."
"[108600 (Se 23, B.5)]",   Ond forðon heo arefnde monigu witu.
"[108700 (Se 23, B.6)]","   Hy mon wearp in byrnende fyr, ond hio nolde byrnan, ond hy mon sende in wildra deora menigo, in leona ond in berena, ond ða hie noldon slitan."
"[108800 (Se 23, B.9)]","   Hy mon wearp in sædeora seað, ond þa hyre ne sceðedon."
"[108900 (Se 23, B.10)]","   Hy mon band on wilde fearras, ond ða hyre ne geegledon."
"[109000 (Se 23, B.12)]","   Ond ða æt neahstan heo scear hyre feax swa swa weras ond gegyrede hy mid weres hrægle ond ferde mid Paulum, þam godes ærendracan."
"[109100 (Se 23, B.14)]",   Tecle wæs swa myhtigu fæmne þæt heo geðingode to gode sumre hæðenre fæmnan gæste hwylce hwegu ræste in ðære æcan worulde.
"[109200 (Se 24, A.1)]",   On ðone XXIIII dæg þæs monðes bið sancti Iohannis geeacnung þæs miclan fulwihteres.
"[109300 (Se 24, A.2)]","   Ðy dæge Gabriel se heahengel æteowde Zacharie, Iohannis fæder, þær he stod æt ðam weofode ond ricels bærnde in godes ansægdnesse, ond him sægde þæt him scolde beon <sunu> <acenned>, <and> <þæs> <nama> <sceolde> Iohannis gecigged."
"[109400 (Se 24, A.7)]",   Þa nolde Zacharias ðam engle gelyfan ond his wife on heora yldo meahte beon sunu acenned.
"[109500 (Se 24, A.9)]","   Þa cwæð se engel to him, ðu bist dumb oð þone dæg oð ðæt ðe þis bið."
"[109600 (Se 24, A.11)]",   Ond hit ða wæs swa geworden.
"[109700 (Se 24, B.1)]",   On ðone ilcan dæg bið þara haligra wera tid sancti Andochi þæs mæssepreostes ond sancti Tyrsi þæs diacones.
"[109800 (Se 24, B.3)]","   Ða comon of eastdæle in Galwala mægðe ond þær monige men þur fulwiht gelærdon to Cristes geleafan ond ðær geþrowodon martyrdom for godes naman on Aurelianus dagum þæs caseres, ond sum cepemon cristen mid him, ðæs nama wæs Felix."
"[109900 (Se 24, B.8)]",   Æryst se casere him bead gold ond seolfor wið ðon ðe hy forleton Cristes geleafan.
"[110000 (Se 24, B.10)]",   Ða noldon hy ðæt.
"[110100 (Se 24, B.10)]",   Ða het he mid stengum heora sweoran forslean.
"[110200 (Se 24, B.13)]","   Ða leordon þa gastas to ecum gefean, ond æt heora lichoman wæron monug wundru gewordenu."
"[110300 (Se 25, A.1)]","   On ðone XXV dæg þæs monðes bið ðæs <halgan> <weres> <gemind> se wæs on ðisse Brytene, ond he wæs nemned Ceolfrið."
"[110400 (Se 25, A.3)]","   He wæs sumes haliges mynstres abbod be norðan gemære, þæt wæs gehalgod sancte Petre."
"[110500 (Se 25, A.5)]","   Ond ða on his yldo ongan he feran to Rome, ond þrim dagum ærðon þe he ferde he sægde his siðfæt ðæs mynstres broðrum."
"[110600 (Se 25, A.8)]","   Ond siððan he on siðe wæs, he asong ælce dæge tuwa his saltere ond his mæssan, butan ðam anum dæge ðe he on sæ wæs ond þrim dagum ær his endedæge."
"[110700 (Se 25, A.11)]",   He wæs onLXXIIIIgeara þa he forðferde.
"[110800 (Se 25, A.12)]","   Æfter hundteontegum daga ond XIIII þæs ðe he of his mynstre ferde, he geleorde on Burgenda mægðe æt Linguna ceastre, ond he wæs arwyrðlice bebyrged in ðære cirican þe hy nemnað sanctos geminos æt ðam halgum getwinnum mid micle wope ge on Angelcynnes monna ge þiderleodiscra."
"[110900 (Se 25, A.18)]",   Þær his geferscipe hyne todælde on þreo.
"[111000 (Se 25, A.19)]","   An dæl ferde forð to Rome, oðer dæl cyrde eft to Brytene ond þæt sægdon, ond se þridda dæl gesæt æt his byrgenne for his lufan betweoh ða men þe heora geþeodo ne cuðon."
"[111100 (Se 26, A.1)]",   <On> ðone XXVI dæg þæs monðes bið sancta Justinan tid þære fæmnan ond þæs biscopes sancti Cyprianus.
"[111200 (Se 26, A.3)]","   Se Cyprianus wæs æryst ealra dry se wyrsta, ond he wolde þære fæmnan mod on his scincræftum onwendan to hæðendome ond to unclænum hæmede."
"[111300 (Se 26, A.6)]","   Ac ða gedwinon his drycræftas for hyre halignesse swa swa rec þonne he toglideð, oððe weax þonne hit for fyre gemelteð."
"[111400 (Se 26, A.8)]","   Þa forlet he þone drycræft, ond he wæs geworden halig biscop, ond mid þære ilcan fæmnan he þrowode eft martyrdom, ond heora lichoma resteð in ðære ceastre þe is nemned Antiochia."
"[111500 (Se 27, A.1)]",   On ðone XXVII dæg þæs monðes bið þara haligra gebroðra tid sancti Cosme ond sancti Damiani.
"[111600 (Se 27, A.3)]","   Þæt wæron heahlæcas, ond hy lacnodon æghwylce untrumnesse monna, ond hy ne onfengon nowiht æt nænigum men, ne æt weligum ne æt heanum."
"[111700 (Se 27, A.6)]",   Þa gehældon hie sum wif of micelre medtrumnesse.
"[111800 (Se 27, A.7)]",   Ða brohte seo diogollice Sancti Damiane medmicle gretinge.
"[111900 (Se 27, A.8)]",   Gewritu secgað þæt ðæt wære þreo ægero ond heo hyne halsode þurh god þæt he ðam onfenge.
"[112000 (Se 27, A.10)]",   Ða onfeng he ðam.
"[112100 (Se 27, A.10)]","   Þa wæs broðor Cosmas forðam swiðe unrot, ond forðam he bebead þæt mon heora lichoman ætsomne ne brygde æt heora ende."
"[112200 (Se 27, A.13)]","   Ða on ðære ilcan niht ætywde ure dryhtæn Cosme ond cwæð, Forhwon spræce þu swa for ðære gretinge þe Damianus onfeng?"
"[112300 (Se 27, A.16)]","   Ne onfeng he ðæt na to medsceatte, ac forðon þe he wæs þyr me gehalsod."
"[112400 (Se 27, A.17)]",   Ðas gebroðor geþrowedon mærne martyrdom on Diaclitianus dagum ðæs caseres from Lissia þam gerefan.
"[112500 (Se 27, A.19)]","   Hy wæron stæned, ond ða stanas wæron on bæc gecyrred ond wundedon ða þe ða halgan stændon."
"[112600 (Se 27, A.21)]","   Hy wæron mid strælum scotode, ac ða strælas forcyrdon hy ond slogon ða hæðnan, ac ðurh beheafdunga hy onsendon heora gast to gode."
"[112700 (Se 27, A.24)]","   Ða ðohton ða men þa ðe heora lichoman namon hwæðer hy mon ætsomne byrgde, forðon ðe Cosmas þæt ær forbead."
"[112800 (Se 27, A.26)]","   Þa com ðær yrnan sum olbenda, ond se cwæð mid menniscre stefne, Ne todælað ge ðara haligra lichoman, ac byrgað hy ætsomne."
"[112900 (Se 27, A.29)]","   Ða dydon hy swa him þæt dumbe neat onwreah, ond þeah siððan gelumpon heofonlico wundru þurh ðara haligra mægen."
"[113000 (Se 29, A.1)]",   On ðone XXVIIII dæg þæs monðes bið Sancte Michahelis cirican gehalgung in Tracla þære ceastre.
"[113100 (Se 29, A.3)]",   In Eracle ðære mægðe feonda menigo com to þære ceastre ond hy ymbsæton.
"[113200 (Se 29, A.4)]",   Þa ceasterware þurh þreora daga fæsten anmodlice bædon fultumes ond bædon þæt he him þone ætywde þurh sancte Michahel.
"[113300 (Se 29, A.7)]",   Ða ðy þriddan dæge stod sanctus Michahel ofer ðære ceastre gete ond hæfde fyren sweord in his honda.
"[113400 (Se 29, A.9)]","   Þa wæron ða fynd abregede mid þy egesan, ond hy gewiton onweg, ond þa ceasterwara wunedon gesunde."
"[113500 (Se 29, A.11)]","   Ond þær wæs getimbred sancte Michaheles cirice, ond seo wæs gehalgod on ðone dæg þe we mærsiað sancte Michaheles gemynd."
"[113600 (Se 30, A.1)]",   On ðone XXX dæg þæs monðes bið Hieronimis tid þæs mæssepreostes ond þæs æðelan leorneres.
"[113700 (Se 30, A.2)]",   Se wæs in Bethlem in ðære Iudiscan ceastre.
"[113800 (Se 30, A.3)]","   Be ðam sagað sanctus Arculfus þæt he gesawe medmicle cirican butan Bethlem þære ceastre, in ðære wæs geseted byrnende leohtfæt ge dæges ge nihtes."
"[113900 (Se 30, A.9)]","   Ðonne se mona bið geendud ðe we nemnað haligmonoð, þonne bið seo niht XII tida long, ond se dæg bið þæt ilce."
"[114000 (Oc 0, A.1)]",   On ðam teoðan monðe on geare bið XXXI daga.
"[114100 (Oc 0, A.2)]",   Þone mon nemneð on leden Octember ond on ure geðeode winterfylleð.
"[114200 (Oc 3, A.1)]",   On þone ðriddan dæg þæs monðes bið þara preosta þrowung þa wæron begen anes noman.
"[114300 (Oc 3, A.2)]","   Oðer wæs se blaca Heawold, oðer se hwita Heawold."
"[114400 (Oc 3, A.3)]","   Ða mæssepreostas ferdon of ðisse Brytene east ofer sæ to Frysum ond ða lærdon to godes geleafan ond ðær geðrowodon martyrdom for Criste, ond heofonlic leoht wæs gesewen ofer heora lichoman."
"[114500 (Oc 3, A.7)]","   Hyra wundor synt awriten on Angolcynnes bocum, ðæt is on istoria Anglorum."
"[114600 (Oc 7, A.1)]",   On ðone VII dæg þæs monðes bið þæs papan tid þæs noma wæs sanctus Marcus.
"[114700 (Oc 7, A.2)]","   Se wæs on <Constantynus> dagum þæs caseres, ond his lichoma wæs bebyrged ond is in ðam mynstre þe hy nemnað æt Rome Balbino."
"[114800 (Oc 8, A.1)]",   On ðone VIII dæg þæs monðes bið ðæs biscopes tid ond þæs halgan martyres sancti Dionisi ond his diacona twega þara noman wæron Rusticus ond Eleutherius.
"[114900 (Oc 8, A.4)]",   Ða wæron in ðære ceastre ðe Parisius is nemned.
"[115000 (Oc 8, A.5)]",   Þær hy mon nydde þæt hy deofulgyld weorðedon.
"[115100 (Oc 8, A.6)]","   Ða hy þæt ne geðafedon, ða wæron for Criste gemartyrod."
"[115200 (Oc 8, A.7)]","   Ða woldon ða cwelleras sendan heora lichoman on deopne stream, on ða ea þe hatte Secuana."
"[115300 (Oc 8, A.9)]","   Ac ða sum Cristen wif hy laðode to symble, ond hy ða hyre getæhton þara haligra lichoman, ond hio ða het hyre men on niht þa lichoman forstelan ond bebyrgan on hyre æcere."
"[115400 (Oc 8, A.13)]",   Ond se æcer þa syððan gegreowCsiða selor þonne he ær dyde.
"[115500 (Oc 8, A.14)]","   Þær æfter ðon cristene men timbredon cirican, ond ðær blinde men onfengon heora gesyhðe ond healte heora gonge ond deafe gehyrnesse."
"[115600 (Oc 11, A.1)]",   On ðone endlyftan dæg þæs monðes bið þære halgan abbodissan forðfor ond ðære æðelan fæmnan þære noma wæs sancta æðylburh.
"[115700 (Oc 11, A.3)]","   Sio gestaðelode ðæt fæmna mynster on Brytene þæt is nemned on Bercingum, ond on hyre dagum gelumpon heofonlicu wundro on ðam ilcan mynstre."
"[115800 (Oc 11, A.7)]",   Ond sum halig fæmne geseah þære ilcan æðylburge gast mid gyldenum racenteagum beon getogen to heofenum.
"[115900 (Oc 11, A.9)]",   Hyre wundro ond hyre mynstres syndon awriten on Angolcynnes bocum.
"[116000 (Oc 14, A.1)]",   On ðone XIIII dæg þæs monðes bið sancti Calistis gemynd þæs papan.
"[116100 (Oc 14, A.2)]","   Se þrowode martyrdom for Criste on ðæs caseres dagum se wæs nemned Macrini, ond he is bebyrged in ðam mynstre Calepode on ðam wege þe æt Rome is nemned Aurelia."
"[116200 (Oc 14, A.6)]","   Þes papa gesette on Rome þreora sæternesdaga fæsten on geare, ænne for hwætes genihtsumnesse, oðerne for wines, þriddan for eles."
"[116300 (Oc 15, A.1)]","   On ðone XV dæg þæs monðes bið þæs martyres tid sancti Lupuli, þæs mæsse bið gemeted on ðam yldran mæssebocum."
"[116400 (Oc 18, A.1)]",   On ðone XVIII dæg þæs monðes bið sancte Lucas geleornes ðæs godspelleres.
"[116500 (Oc 18, A.2)]","   Se wrat ðone þriddan dæl Cristes boca in Achaia ðære mægðe, ond he wrat ða maran bocActus Apostolorum."
"[116600 (Oc 18, A.5)]","   Lucas wæs acenned in Siria mægðe, ond he wæs æryst cræftig læce in Antiochia þære ceastre, ond he wæs eft Paulus gefera in ælce elðeodignesse, ond he wæs se clænosta wer."
"[116700 (Oc 18, A.8)]",   Næs he hæbbende wif ne bearn.
"[116800 (Oc 18, A.9)]","   He gefor þa he wæs onLXXVIIgeara, ond he wæs æryst bebyrged in Bethania ac his ban wæron eft alæded þanon on Constantines dagum þæs caseres in ða ceastre Constantinopili."
"[116900 (Oc 18, B.1)]",   On ðone ilcan dæg bið þære halgan cwene gemynd sancta Trifonia.
"[117000 (Oc 18, B.2)]","   Seo wæs Decies cwen þæs caseres, ond heo wæs æryst hæðen ond wælgrim."
"[117100 (Oc 18, B.4)]","   Ac heo geseah hu Decius se casere wedde ond hrymde dæges ond nihtes, ærðon he dead wære."
"[117200 (Oc 18, B.6)]","   Þa gelyfde heo on god ond onfeng fulwihte, ond sume dæge ðær heo hy gebæd heo onsende hyre gast to gode."
"[117300 (Oc 18, C.1)]","   On ðone ilcan dæg bið þæs halgan cnihtes þrowung sancti Iusti, se wæs VIII wintre þa he martyrdom þrowode for Criste."
"[117400 (Oc 18, C.3)]","   Þone het beheafdian sum rice mon, se wæs on naman Ritsoalis."
"[117500 (Oc 18, C.5)]",   Ða woldon þa cwelleras niman þæt heafod ond lædan to ðam rican men.
"[117600 (Oc 18, C.6)]","   Þa aras se lichoma ond genam þæt heafod him on ond seo tunge spræc of ðæm heafde ond cwæð þus, Heofones God ond eorðan, onfoh mine sawle, forðon ic wæs unsceðþende ond clænheort."
"[117700 (Oc 18, C.10)]",   Þa gemette hine þær his fæder ond his fædera swa beheafdodne.
"[117800 (Oc 18, C.11)]","   Ða cwædon hi, Hwæt wille wit don be ðissum lichoman?"
"[117900 (Oc 18, C.12)]","   Ða spræc seo tunge eft of ðam heafde ond cwæð, Gongað on ðis stanscræf ðæt her neah is, ond git þær metað weal se is mid ifige bewrigen."
"[118000 (Oc 18, C.16)]",   Bedelfað on ðam þone lichoman ond sendað min heafod an to gretinge ond bringað minre meder þæt heo ðæt cysse.
"[118100 (Oc 18, C.18)]","   Ond gif heo me geseon wylle, ðonne sece heo me in godes neorxnawonge."
"[118200 (Oc 18, C.20)]","   Þa bedulfon hy ðone lichoman þær he ær bebead, ond brohton his heafod in ða ceastre seo hatte Alticiotrum to his meder, þære noma wæs Feliciæ, ond his fæder noma wæs Iustinus."
"[118300 (Oc 18, C.23)]",   Þa on niht scan leoht ofer ealle ða ceastre of ðam heafde.
"[118400 (Oc 18, C.25)]","   Ða on mergen com se biscop þæder ond þa ceasterwara ealle mid leohtfatum ond mid candelum, ond bæron þæt heafod to cirican ond hit ðær asetton."
"[118500 (Oc 18, C.28)]","   Ond ðær georn XVI wintre mæden to ðære bære, seo wæs blind acenned, ond heo meahte sona geseon."
"[118600 (Oc 19, A.1)]",   On ðone XVIIII dæg þæs monðes bið sancta Pilagian geleornes þære godes þeowenne.
"[118700 (Oc 19, A.2)]","   Seo wæs æryst mima in Antiochia þære ceastre, þæt is scericge on urum geðeode."
"[118800 (Oc 19, A.4)]","   Seo glengde hi swa þætte noht næs on hyre gesewen buton gold ond gimmas, ond eall hyre gyrela stanc swa ælces cynnes ricels."
"[118900 (Oc 19, A.7)]",   Þa gecyrde heo æne into cirican þær Nonnus se biscop sægde godspel be ðam toweardan godes lombe.
"[119000 (Oc 19, A.9)]","   Ða weop heo sona swa ðæt hyre fleowon þa tearas of ðam eagum swa swa flod, ond ða ðy ilcan dæge gesohte heo þone biscop ond cwæð to him, Ic eom deofles ðinen."
"[119100 (Oc 19, A.12)]",   Ic yðgode mid synnum swa sæ mid yðum.
"[119200 (Oc 19, A.13)]","   Ic wæs synna georn, ond in deaðlicum listum."
"[119300 (Oc 19, A.14)]",   Ic wæs beswicen ond ic beswac monige þurh me.
"[119400 (Oc 19, A.15)]",   Ac gefulla me þæt mine synna syn adilgode.
"[119500 (Oc 19, A.16)]","   Þa gefullode se biscop hy ond hyre gesealde husl, ond æt ðam fulwihte hyre onfeng sum godes þeow þære noma wæs Romana."
"[119600 (Oc 19, A.19)]","   Þæs ða ymb twegen dagas, þær heo slep æt ðære godmodor huse, þa com hyre deofol to ond hy awehte ond cwæð to hyre, Min hlæfdige, gif ðe wæs gold to lytel oððe seolfor oððe deorwyrðra gimma oððe ænigra <woruldwelena>, ic ðæt sona gebete, ac ne forlæt me."
"[119700 (Oc 19, A.24)]","   Ða cwæð heo, Ic ðe wiðsace, forðon ic eom nu in Cristes bure."
"[119800 (Oc 19, A.26)]","   Þa on ðære eahtoðan nihte hyre fulwihtes þa gegyrede heo hy mid hærenre tunecan ond mid byrnan þæt is mid lytelre hacelan, ond heo næs na leng ðær gesewen, ac heo gewat on Oliuetes dune ond hyre timbrede lytle cytan in ðære stowe þe Crist him gebæd þa he wæs mon on eorðan."
"[119900 (Oc 19, A.31)]","   Þær hio wunode þreo gear, þæt nænig mon wiste hwæðer hio wæs wer ðe wif, ærðon ðe heo forðfered wæs."
"[120000 (Oc 19, A.33)]",   Ða onfand se biscop on Hierusalem þær he hyre lichoman gyrede þæt heo wæs wif.
"[120100 (Oc 19, A.34)]","   Ða cwæð he, God, þe sy wuldor."
"[120200 (Oc 19, A.36)]",   Ðu hafast monigne haligne ofer eorðan ahyded.
"[120300 (Oc 21, A.1)]",   On ðon XXI dæg þæs monðes bið þæs halgan fæder geleornes sancti Hilariones.
"[120400 (Oc 21, A.2)]","   Se wæs upcymen in Palistina mægðe in ðam tune ðe is nemned Ðabata, ond he wæs sona on his cnihthade on gewritum gelæred."
"[120500 (Oc 21, A.5)]","   Ond he gewat in westen þa he wæs XVI wintræ, ond þær hyne dioflu costodon in mislicum hywum."
"[120600 (Oc 21, A.7)]","   Hwilum hy him raredon on swa hryðro, hwilum hy him lægon big swilce nacode wifmen, hwilum hy æteowdon him swa swa þeotende wulf, hwilum swa beorcende fox, ond he ðæt eall oferswiðde þurh Cristes miht ond dyde unrim heofonlicra wundra."
"[120700 (Oc 21, A.12)]",   Ðara wæs sum þæt sum geong mon bæd sume gode fæmnan unrihthæmedes.
"[120800 (Oc 21, A.14)]","   Þa heo þæt ne geþafode, ða agrof se mon on ærenum brede drycræftæs word ond bedealf under þone þerscwold þæs huses þær seo fæmne ineode. ond þa sona swa heo ineode, þa wæs heo of hyre ryhtgewitte."
"[120900 (Oc 21, A.18)]",   Ac heo cleopode to ðam geongan be his naman.
"[121000 (Oc 21, A.19)]",   Þa gelæddon yldran hy to sancti Hilarione.
"[121100 (Oc 21, A.20)]","   Þa hrymde ðæt deoful in ðære fæmnan ond cwæð to him, þu me nedest to utgonge, ond ic ne mæg, buton me se geonga læte se me under ðam þerscwolde geband."
"[121200 (Oc 21, A.23)]","   Þa cwæð se godes wer to ðam deofle, Tohwon eodest ðu in ðis godes mægden?"
"[121300 (Oc 21, A.25)]",   Forhwon noldest ðu gongan in ðone mon þe ðe in hy sende?
"[121400 (Oc 21, A.26)]","   Þa cwæð ðæt <deofu>, he hæfde minne geferan in him, ðæt deofol ðe hyne lærde ða unclænan lufan."
"[121500 (Oc 21, A.28)]",   Ða geclænsode se Godes wer ða fæmnan for ðon scindlacum.
"[121600 (Oc 21, A.29)]","   Ða sanctus Hilarion wæs onLXXXmwintrum, þa he forðferde."
"[121700 (Oc 21, A.31)]","   Ond þy dæge þe he geleorde, he cwæð to him sylfum, Gong ut, sawl, hwæt drædest ðu ðe?"
"[121800 (Oc 21, A.32)]","   Gong ut, hwæt tweost ðu ðe nu?"
"[121900 (Oc 21, A.33)]","   Hundseofontig geara þu þeowodest gode, ond nu gyt þone deað þe ondrædest?"
"[122000 (Oc 21, A.35)]","   Ond æt ðissum worde he onsende his gast, ond his lichoma is in Palestina mægðe in ðære stowe þa hatte Maiuma."
"[122100 (Oc 24, A.1)]","   On ðone XXIIII dæg þæs monðes bið ðæs martyres tid þrowung sancti Genesi, ðone mon acwealde, forðon ðe he nolde deofulgild weorðian."
"[122200 (Oc 24, A.3)]","   Þæs gemynd is mycel on twam burgum on twa healfa þæs flodes ðe hatte Rodanum, þæt is on ure geðeode Rodena mere."
"[122300 (Oc 24, A.6)]","   In oðre birg is seo stow þe he mid his blode gehalgode þa hyne mon martyrode, in ðære birg is his lichoma geseted."
"[122400 (Oc 24, B.1)]","   On ðone ilcan dæg bið XVI cempena tid, ða het Claudius se casere heafde beceorfan in ðære <ceastre> Figligna, forðon ðe hy fulwihte onfengon."
"[122500 (Oc 24, B.4)]",   Ond hie wæron bliðran to ðam deaðe þonne hy her on hæðengilde lifden.
"[122600 (Oc 24, B.5)]",   Þara cempenaIIIIwæron nemned þiosius ond Lucius ond Marcus ond Petrus.
"[122700 (Oc 26, A.1)]",   On ðone XXVI dæg þæs monðes bið sancte Ceadweallan geleornes þæs biscopes.
"[122800 (Oc 26, A.2)]","   He wæs Ceaddan broðor, ond sum halig mon geseah þæt he lædde Ceaddan sawle mid englum to heofenum."
"[122900 (Oc 26, A.5)]","   Ceadde wæs biscop in Eastseaxum, ond hwæðere his lichoma resteð be norðan gemære in ðam mynstre Læstinga ea, ond his dæda wæron awritene on Angolcynnes bocum."
"[123000 (Oc 28, A.1)]",   On ðone XXVIII dæg þæs monðes þara apostola tid Simonis ond Thaddeos.
"[123100 (Oc 28, A.2)]","   Simonis wæs sancta Marian swystorsunu, Cristes modrian sunu, seo wæs nemned on Cristesbocum Maria cleopode."
"[123200 (Oc 28, A.5)]",   Þonne wæs Thaddeos oðer noma Iudas.
"[123300 (Oc 28, A.6)]",   Ðas apostolas æfter Cristes upastigenesse gewiton on Persida mægðe ond bodedon Cristes geleafan ond dydon unrim wundra on ðæs cyninges dagum se wæs nemned Exerses.
"[123400 (Oc 28, A.9)]",   Þær hy gedydon ðæt cild sprecende þæt ne wæs anre nihte eald.
"[123500 (Oc 28, A.11)]","   Simones lichoma resteð on ðam lande Bosfore, ond Thaddeos lichoma in Armenia mægðe in ðære ceastre Nerita."
"[123600 (Oc 28, B.1)]",   On ðone ilcan dæg bið sancta Cyrillan þrowung þære fæmnan.
"[123700 (Oc 28, B.2)]","   Seo wæs Decies dohtor þæs caseres, <ac> Claudius se casere hy nydde þæt heo deofolgild herede."
"[123800 (Oc 28, B.4)]","   Þa heo ðon wiðsoc, ða het he hy mid sweorde ofstingan ond hyre lichoman weorpan hundum."
"[123900 (Oc 28, B.6)]",   Ða Iustinus se mæssepreost genom þone lichoman on niht ond bebyrigde mid oðrum halgum monnum.
"[124000 (Oc 31, A.1)]",   On ðone XXXIan dæg þæs <monðes> bið sancti Guintines ðrowung þæs martyres.
"[124100 (Oc 31, A.2)]","   Se com of Rome in Galwalas in ða ceastre Ambeanis, ðær Riciouarus se gerefa mid miclum witum hyne nydde to hæðengylde."
"[124200 (Oc 31, A.5)]","   Ða he ðæt ne geðafode, ða het he hyne beheafdian."
"[124300 (Oc 31, A.6)]","   Fleah on ðam lichoman culfre swa hwit swa snaw, ond seo fleah to heofenum."
"[124400 (Oc 31, A.8)]","   Ða het se gerefa weorpan his lichoman in ða ea ðe Sumena is nemned, ond þæt heafod þærto."
"[124500 (Oc 31, A.10)]","   Ond æfterLVgeara godes engel getæhte sumum geleaffullan wife, seo wæs nemned Eusebia, ða stowe hwær se lichoma wæs."
"[124600 (Oc 31, A.13)]",   Ond ða gebead heo hyre on ðam ofre.
"[124700 (Oc 31, A.13)]","   Ða ahleop se lichoma sona up of ðam wætere, ond þæt heafod on oðre stowe."
"[124800 (Oc 31, A.15)]",   Ond se lichoma stanc ond þæt heafod swa swote swa rosan blostma ond lilian.
"[124900 (Oc 31, A.17)]","   Ond þæt wif heo ða arwyrðlice bebyrgde, ond ealle ða untruman men þa ðe þyder comon to hy wæron sona hale."
"[125000 (Oc 31, A.20)]","   Þonne se mona bið geendod ðe we nemnað winterfylleð, þonne bið seo niht XIIII tida long, ond se dæg tyna."
"[125100 (No 0, A.1)]",   On ðam endlyftan monðe on geare bið XXX daga.
"[125200 (No 0, A.2)]","   Se monoð is nemned on læden Novembres ond on ure geðeode blodmonað, forðon ure yldran, ða hy hæðenne wæron on ðam monðe hy bleoton a, þæt is þæt hy betæhton ond benæmdon hyra deofolgyldum ða neat þa ðe hy woldon syllan."
"[125300 (No 1, A.1)]",   On ðone ærystan dæg þæs <monðes> bið ealra haligra tid.
"[125400 (No 1, A.2)]","   <Þa> <tid> æryst gesette Bonefacius se papa on Rome, mydþy þe he on ðone dæg gehalgode to cirican sancta Marian ond eallum Cristes martyrum ðæt deofolgylda hus þæt hy nemnað Pantheon."
"[125500 (No 1, A.6)]","   In ðam Romane guldon ða hy hæðene wæron eallum heora deofolgyldum, ond siððan hy cristene wæron, hy ðær weorðedon eallra haligra gemynd."
"[125600 (No 1, A.9)]","   Ond se papa ða bebead þæt æghwylce geare se dæg in godes ciricum in cristenum folcum wære on swylcre arwyrðnesse swylce se ærysta dæg in natale domini, þæt is ærysta geohheldæg."
"[125700 (No 1, B.1)]","   On ðon ilcan dæg bið þæs diacones tid sancti Cesari, se ðrowode martyrdom on Aurelianus dagum þæs caseres."
"[125800 (No 1, B.3)]",   Ðone Leontinus se ealdormon het adrencan in strongum streame for Cristes geleafan.
"[125900 (No 1, B.5)]",   Ond þæt wæs gewrecen on ðone ilcan dæg.
"[126000 (No 1, B.6)]",   Se ealdormon rad þurh sumne wudu.
"[126100 (No 1, B.6)]",   Þa ræsde an næddre of holum treowe æt ðam healsetan him on ðone bosm ond hyne toslat þæt he wæs sona dead.
"[126200 (No 1, C.1)]",   On ðone ilcan dæg bið þæs mæssepreostes ðrowung sancti Benigni.
"[126300 (No 1, C.2)]",   Se com from eastdæle on Galwala mægðe ond eardode in ðam tune þe hatte Spaniaca.
"[126400 (No 1, C.4)]",   Ða het Aurelianus se casere hyne mid witum þreatian from Cristes geleafan.
"[126500 (No 1, C.5)]","   Ða he þæt ne geþafode, þa het he hyne belucan in carcerne VI dagas ond VI niht ond XII gehyngrede hundas mid him þæt he wære from ðam tobroden."
"[126600 (No 1, C.9)]",   Ða wæron him ða hundas milde for godes egesan ond his na ne onhrinon.
"[126700 (No 1, C.10)]",   Ða ðy VIan dæge het se casere him forslean þone sweoran.
"[126800 (No 1, C.12)]","   Ða sona com fleogan of ðam carcerne snawhwit culfre, ond seo fleah to heofenum."
"[126900 (No 1, C.13)]",   Ond ðær com to ðam lichoman swyðe wynsum stenc ond eac fyrhto mid.
"[127000 (No 1, C.15)]","   Ond sum Cristen wif on niht genam ðone lichoman ond hyne arwyðlice bebyrgde, ond æt ðam wæron siððan oft heofonlico mægen."
"[127100 (No 6, A.1)]",   On ðone VI dæg þæs monðes bið þæs abbodes geleornes sancti <Wunnoci>.
"[127200 (No 6, A.2)]","   He wæs ðæs mynstres hlaford ðe be suðe sæ is nemned Wurmhol, ond he wæs hwæðere <swa> <eaðmod> þæt he wolde wyrcan æghwylc ðara weorca þe ðam oðrum broðrum wæs heard ond hefig."
"[127300 (No 6, A.6)]","   Ond æt nehstan þa he ealdode ond he ne myhte ute wyrcan, þa wolde he grindan mid his halgum hondum þam broðrum to mete Cristes þam þearfendum."
"[127400 (No 6, A.9)]","   Ða sona þa he þære cweorna nealæhte ond þæt corn þær onlægde þa orn seo cweorn ðurh godcunde miht, ond se abbod beleac ða duru ond stod be ðære cweorna ond song his gebedu."
"[127500 (No 6, A.13)]",   Ða æt nehstan wæs ðær swylc genihtsumnes meluwes ðæt hy ðæt ealle wundredon hwonon þæt come.
"[127600 (No 6, A.15)]",   Ða sume dæge an ðara broðra locode in ðæt hus þurh an lytel ðyrel.
"[127700 (No 6, A.16)]","   Þa gestod seo cweorn sona, ond se mon ablindode."
"[127800 (No 6, A.18)]","   Ond hyne ða oðre swiðe afyrhte þanon læddon, ond he sægde þam broðrum þæs mynstres ðæt wundor þæt he ðær geseah."
"[127900 (No 6, A.20)]","   Ond ða oðre dæge onleat he wepende to ðæs abbodes fotum ond him bæd forgifnesse, ond ða gebletsode se abbod his eagan on dryhtnes naman, ond he myhte sona geseon."
"[128000 (No 7, A.1)]",   On VII dæg þæs monðes bið wintres <fruma>.
"[128100 (No 7, A.2)]","   Se winter hafað tu ond hundnigontig daga, ond ðonne gongað þa VII steorran up on æfen ond on dægered on setl."
"[128200 (No 8, A.1)]","   On ðone eahtoðan dæg þæs monðes bið ðara martyra þrowung þe we nemnað on gewritum quattuor coronatorum, þæt is þara gesigefæstan weras feower, þara naman wæron Claudius, Castorius, Simfonianus, Nicostratus."
"[128300 (No 8, A.5)]",   Ðæt wæronIIIIstancræftigan in Rome.
"[128400 (No 8, A.6)]",   Þær wæs samod VI hund cræftigena ond XXII ond næron nane oðre him gelice.
"[128500 (No 8, A.8)]","   Hy gesenedon ælce morgen heora iserngeloman, ond ðonne næron hy na tobrocene, ac hy grofen æghwylcne stan swa se casere geðohte."
"[128600 (No 8, A.11)]",   Ða wæs ðara cræftigena on naman an Simplicus.
"[128700 (No 8, A.12)]","   Ða lyfde se goda ond fulwihte onfeng, ond ða siððan dyde he eall ðæt ða oðre dydon."
"[128800 (No 8, A.13)]",   Þa sealde god þissum V cræftegum maran gyfa þonne ðam oðrum.
"[128900 (No 8, A.15)]","   Ða wregdon ða oðre cræftigan hy to ðam casere ond sægdon him þæt hy wæron Cristene, ond þæt hy þurh drycræft dydon ða cræftlican weorc, for ðe hy þa weorc senodon mid Cristes rode tacne."
"[129000 (No 8, A.19)]",   Þa yrsode se casere ond het hy cwice belucan in leadenum cistum ond ða weorpan in flod.
"[129100 (No 8, A.21)]","   Ond ða æfter XLIIm daga sum cristen mon ateah ða cista up mid þam lichoman ond asette in his hus, ond siððan wæron monegu wundru ðurh ðas halgan weras geworden."
