id,text
[],"[000100 (1.1.1)]    Wiþ þon þe mon on heafod ace genim nioþowearde wrætte, do on readne wræd, binde þæt heafod mid."
[],"[000200 (1.1.2)]    Wiþ þon ilcan nim senepes sæd & rudan, gegnid on ele, do on hat wæter, þweah gelome þæt heafod on þam wætre."
[],[000300 (1.1.3)]    He biþ hal.
[],"[000400 (1.1.4)]    Wiþ ealdum heafodece genim dweorgedwostlan, wyl on ele oððe on butran, smire mid þa þunwongan & bufan þam eagum onufan þæt heafod, þeah him sie gemynd oncyrred he biþ hal."
[],"[000500 (1.1.6)]    Wiþ swiþe ealdum heafodece nim sealt & rudan & ifigcrop, cnua ealle <tosomne>, do on hunig & smire mid þa þunwangan & þone hnifel & ufan þæt heafod."
[],"[000600 (1.1.8)]    To þon ilcan sec lytle stanas on swealwan bridda magan & heald þæt hie ne hrinan eorþan ne wætre ne oþrum stanum, beseowa hiraIII, on þon þe þu wille do on þone mon þe him þearf."
[],[000700 (1.1.10)]    Sie him biþ sona sel.
[],[000800 (1.1.11)]    Hi beoþ gode wiþ heafodece & wiþ eagwærce & wiþ feondes costunga & nihtgengan & lenctenadle & maran & wyrtforbore & malscra & yflum gealdorcræftum.
[],[000900 (1.1.13)]    Hit sculon beon micle briddas þe þu hie scealt on findan.
[],"[001000 (1.1.14)]    Gif mon on healf heafod ace gecnua rudan swiþe, do on strang eced & smire mid þæt heafod ufan rihte."
[],"[001100 (1.1.15)]    Wiþ þon ilcan adelf wegbrædan butan isene ær sunnan upgange, bind þa moran ymb þæt heafod mid wræte reade wræde."
[],[001200 (1.1.17)]    Sona him bið sel.
[],"[001300 (2.1.1)]    Wiþ aswollenum eagum genim cucune hrefn, ado þa eagan of & eft cucune gebring on wætre & do þa eagan þam men on sweoran þe him þearf sie."
[],[001400 (2.1.3)]    He biþ sona hal.
[],"[001500 (2.1.3)]    Wyrc gode eagsealfe, nim celeþonian & bisceopwyrt, wermod, wudu merce, wudu bindes leaf, do ealra emfela, cnuwa wel, do on hunig & on win & on æren fæt oððe on cyperen, do twæde þæs wines & þriddan dæl þæs huniges, do þæt se wæta mæge furþum ofer yrnan þa wyrta, læt standanVIIniht & wreoh mid brede, aseoh þurh clænne claþ ðone drenc, do eft on þæt ilce fæt, nytta swa þe þearf sie."
[],"[001600 (2.1.8)]    Se mon se him gedeþ ymbXXXnihta foxes gelyndes dæl on þa eagan, he biþ ece hal."
[],"[001700 (2.2.1)]    Gif mist sie fore eagum nim cildes hlond & huniges tear, meng tosomne begea emfela, smire mid þa eagan innan."
[],"[001800 (2.3.1)]    Eft, hrefnes geallan & leaxes & eles & feldbeon hunig meng to somne, smire mid þære sealfe innan þa eagan."
[],"[001900 (2.4.1)]    Wiþ flie gebærned, sealt & swegles æppel & attrum, ealra emfela, gnid to duste & do on þa eagan, þweah leohtlice mid wylle wætre & smire æfter mid wifes meolce."
[],"[002000 (2.5.1)]    Gif wyrmas sien on eagum scearpa þa bræwas innan, do on þa scearpan celeþonian seaw."
[],[002100 (2.5.2)]    Þa wyrmas bioþ deade & þa eagan hale.
[],[002200 (2.5.2)]    Gif flæsc on eagum weaxe wring wyrmwyrte on þa eagan oþ þæt him sel sie.
[],[002300 (2.6.1)]    Gif on eagan weaxen reade sponge drype on hat culfran blod oþþe swealwan oððe wifes meoluc oþ þæt þa sponge aweg synd.
[],"[002400 (2.6.2)]    Gif eagan tyren nim drige rudan & huniges tear, meng tosomne, læt standanIIIniht, awring þurh þicne clað linenne & do on þa eagan siþþan."
[],"[002500 (2.6.4)]    Wyrc gode drige scade sealfe, nim swegles æppel & gebærned sealt & pipor & attrum & hwit cwudu, gegnid to duste, asift þurh clað, do lytlum on."
[],"[002600 (2.6.6)]    Eft, hwit cwudu & gebærned oster scyl gnid to duste & nytta swa þe þearf sie, ægþer mæg adon flie of eagan."
[],"[002700 (2.6.8)]    Wyrc smeþe eagsealfe nim buteran, wyl on pannan, afleot þæt fam of & ahlyttre þa buteran on blede, do eft þæt hluttre on pannan, gecnua celeþonian & bisceopwyrt, wudu merce, wyl swiþe, aseoh þurh clað, nytta swa þe þearf sie."
[],"[002800 (3.1.1)]    Wiþ ear wærce genim henne gelyndo & ofter scylle, sete on gleda, gewyrm hwon & dryp on þa earan, sona beoð hale."
[],"[002900 (3.1.2)]    Eft, celendran seaw & wifes meoluc gewyrm on scylle & dryp on þa earan."
[],[003000 (3.1.3)]    Gif wyrmas sien on earan do belenan seaw wearm on þa wyrmas.
[],[003100 (3.1.4)]    Hie beoþ deade & feallað of & þa earan hale.
[],"[003200 (3.2.1)]    Eft, wring curmeallan seaw on oþþe marubian oððe wermod wearmne."
[],[003300 (3.2.2)]    Sona him bið sel.
[],"[003400 (3.2.2)]    Wyrc gode ear sealfe, genim bares geallan & fearres & ele, ealra emfela, læt drypan wearm on þæt eare."
[],[003500 (4.1.1)]    Wiþ toþece ceow pipor gelome mid þam toþum.
[],[003600 (4.1.1)]    Him biþ sona sel.
[],"[003700 (4.1.1)]    Eft, seoð beolenan moran on strangum ecede oþþe on wine, sete on þone saran toþ & hwilum ceowe mid þy saran toþe, he bið hal."
[],[003800 (4.1.3)]    Gif þa teþ synd hole ceow boþenes moran mid ecede on þa healfe.
[],[003900 (5.1.1)]    Wiþ innan tobrocenum muðe nim plum treowes leas wyl on wine & swile mid þone muþ.
[],"[004000 (6.1.1)]    Wið ceocadle nim þone hweorfan þe wif mid spinnað, bind on his sweoran mid wyllenan þræde & swile innan mid hate gate meolce."
[],[004100 (6.1.2)]    Him biþ sel.
[],"[004200 (6.1.3)]    Wiþ ceolwærce adelf ær sunnan upgange wegbrædan, bind on his sweoran."
[],"[004300 (6.1.4)]    Eft, bærn swealwan to duste & meng wiþ feldbeon hunig, sele him etan gelome."
[],"[004400 (7.1.1)]    Wiþ healf wærce wyl neoþewearde netelan on oxan smerwe & on buteran, <þonne> þone healfwærc smire ða þeoh."
[],[004500 (7.1.2)]    Gif þa þeoh wærce smire þone heals mid þære sealfe.
[],"[004600 (7.1.3)]    Eft, wyl niþewearde netelan on ecede, do oxan geallan on þæt eced & þa wyrte of, smire mid þone heals."
[],"[004700 (8.1.1)]    Wiþ bite wyrc sealfe, nim þas wyrte, safenan & mersc mealwan & attorlaþan & weoþobend & hwerhwettan & clufwyrt & sigel hweorfan, hindheoloþan, mucgwyrt, wudufillan, garclifan, wrætte, lufestice, mageþan, giþcorn, wad, finul, þefanþorn, selfæte, eoforþrote, cicena mete, dulhrune, wylisc moru, hnutbeames leaf, næp, gearwe, hofe, hocleaf, alexandre, fica perfica, se fula wermod, sio greate banwyrt, acleaf, wegbræde, grundeswelge, read clæfre, leahtric, þufeþistel, taru, hegeclife, clufþung, englisc moru, <dynige>."
[],"[004800 (9.1.1)]    Wiþ hwostan wyl marubian on wætre godne dæl, geswet hwon, sele drincan scenc ful."
[],"[004900 (9.1.2)]    Eft, marubian, swiðe wyl on hunige, do hwon buteran on, seleIIIsnæda oþþeIIIIetan, on neaht nestig besup scenc fulne mid wearmes þæs ærran drences."
[],"[005000 (10.1.1)]    Wiþ þon þe mon blode hræce & spiwe genim god beren mela & hwit sealt, do on ream oþþe gode flete, hrer on blede oþ þæt hit sie þicce swa þynne briw, sele etanVIIIIsnædaVIIIImorgenas on neaht nestig, do þæs meluwes twæde & þæs sealtes þriddan dæl, wyrc ælce dæge niwne."
[],"[005100 (11.1.1)]    Wiþ seondum geallan ete rædic & pipor on neaht nestig & awylled linsæd on meolce supe mid, do þus gelome."
[],[005200 (11.1.2)]    Him biþ sona sel.
[],"[005300 (12.1.1)]    Wið þære geolwan adle sio cymð of seondum geallan genim þæs scearpan þistles moran & betonican & attorlaþan handfulle & gyþrifan handfulle &VIIIIsnæda nioþowearde æscþrotan, ofgeot mid strangan beore oþþe mid strangum ealað & drince gelome, sele him etan gewyrtodne henfugel & gesodenne cawel on godum broðe, do þus gelome."
[],[005400 (12.1.5)]    Him biþ sona sel.
[],"[005500 (12.2.1)]    Wyrc godne dustdrenc wiþ þære geolwan adle, nim merces sæd & finoles sæd, dilesæd, eoforþrotan sæd, feldmoran sæd, sæþerian sæd, petorsilian sæd, alexandran sæd, lufestices sæd, betonican sæd, caules sæd, costes sæd, cymenes sæd & pipores mæst, þara oðerra emfela, gegnid ealle wel to duste, nim þæs dustes godne cuclerfulne, do on strang hluttor eala, drince scencfulne on neahtnestig."
[],[005600 (12.2.6)]    He is god wiþ ælcre liman untrumnesse & wiþ heafodece & wiþ ungemynde & wiþ eagwærce & wiþ ungehyrnesse & breostwærce & lungenadle & lendenwærce & wiþ ælcre feondes costunga.
[],"[005700 (12.2.9)]    Gewyrc þe dust genoh on hærfeste, þonne þu þa wyrta hæbbe nytta þonne þe þearf sie."
[],"[005800 (13.1.1)]    Wið breostwærce, marubie, nefte, ontre, bisceopwyrt, wenwyrt, wyl on hunige & buteran, do þæs huniges twæde & þære buteran þriddan dæl, nytta swa þe þearf sie."
[],"[005900 (14.1.1)]    Wiþ hwostan & lungenadle genim swegles æppel & swefl & recels, ealra emfela, meng wiþ weaxe, lege on hatne stan, drinc þurh horn þone rec & ete æfter ealdes spicesIIIsnæda oððe butran & supe mid fletum."
[],"[006000 (14.1.4)]    Wiþ lungenadle genim betonican & marubian, agrimonian, wermod, felterre, rude, acrind, gagollan, wyl on wætre, bewyl þæs wæteres þriddan dæl, to of þa wyrte, drince on morgenne wearmes scenc fulne, eteIIIsnæda mid þæs briwes þe heræfter segþ."
[],"[006100 (14.2.1)]    Wyrc briw wiþ lungenadle, nim betonican & marubian, wermod, hindheoloþan, wenwyrt nioþoweard, elehtre, elene, rædic, eoforþrote, feldmore, gecnua ealle swiþe wel & wyl on buteran & awring þurh clað, scead on þæt wos beren mela, hrer on blede butan fyre oþ þæt hit sie swa þicce swa briw, eteIIIsnæda mid þy drence wearmes."
[],"[006200 (14.3.1)]    Eft, wyl on hunige anum marubian, do hwon beren mela to, ete on neaht nestig & þonne þu him selle drenc oððe briw, sele him hatne & læt gerestan þone man æfter tide dæges on þa swiðran sidan & hafa þone earm aþened."
[],"[006300 (15.1.1)]    Wiþ magan wærce wyl pic on cu meolce, ado þæt pic of, supe hwon wearm, sona biþ sel."
[],"[006400 (15.1.2)]    Wiþ aþundenesse & <gif> men nelle myltan his mete wyl on wætere polleian & leac cersan, sele drincan him, biþ sona sel."
[],"[006500 (16.1.1)]    Wiþ miltewærce cnua grene sealhrinde, seoð on hunige anum, sele him etanIIIsnæda on neahtnestig."
[],"[006600 (17.1.1)]    Wiþ lendenwærce marubie, nefte, bogen, emfela ealra, do on god ealu, wyrc to drence, swet hwon, sele drincan, licge upweard æfter þon gode hwile."
[],"[006700 (19.1.1)]    Wiþ blædderwærce, wudumerce & leaccerse, wyl swiþe on ealað, sele drincan & etan gebrædne stær."
[],"[006800 (20.1.1)]    Gif man ne mæge gemigan & him weaxan stanas on þære blædran wyl sundcorn on ealað & petersilian, sele him drincan."
[],[006900 (21.1.1)]    Gif men sie se utgang forseten wyl wermod on surum ealaþ & do buteran þær.
[],[007000 (21.1.2)]    To him biþ sona sel gif he hit drincþ.
[],"[007100 (22.1.1)]    Wiþ utsiht adle,Vleafan, hleomoce, curmealle, elehtre, gecnua þa wyrta & wyl on meolce, sele him drincan wearm on morgenne & on æfen."
[],"[007200 (22.1.3)]    Wyrc briw to þon ilcan, wuducunellan, hleomoc, bewyl <þara> meolce þriddan dæl, <þære> wyrte of þam meolcum, scead hwæten mela þæron & ete þone briw cealdne, & supe þa meoluc."
[],[007300 (22.1.5)]    Him bið sona sel.
[],"[007400 (22.1.5)]    Gif se briw & se drenc inne gewuniað þu meaht þone man gelacnian, gif him offleogeð him bið selre þæt þu hine na ne grete."
[],[007500 (22.1.7)]    Him biþ his feorhadl getenge.
[],"[007600 (23.1.1)]    Gif wyrmas beoþ on mannes innoðe wyl on buteran grene rudan, drinc on neahtnestig scenc fulne."
[],[007700 (23.1.2)]    Hi gewitað ealle aweg mid þy utgange & he bið sona hal.
[],"[007800 (23.2.1)]    To þon ilcan genim cymenes dust, meng to gate geallan & fearres, gnid þone nafolan mid ealle."
[],[007900 (23.2.2)]    Hi gewitaþ niþer of þæm men.
[],"[008000 (24.1.1)]    Wiþ lið wærce singVIIIIsiþum þis gealdor þær on & þin spatl spiw on,Malignus obligauit, angelus curauit, dominus saluauit."
[],[008100 (24.1.2)]    Him biþ sona sel.
[],"[008200 (24.2.1)]    To þon ilcan genim culfran tord & gate tord, drige swiðe & gnid to duste, meng wiþ hunig & wiþ butran, smire mid þa leoþu."
[],"[008300 (25.1.1)]    Wiþ weartum genim hundes micgean & muse blod, meng to somne, smire mid þa weartan."
[],[008400 (25.1.2)]    Hi gewitaþ sona aweg.
[],"[008500 (26.1.1)]    Wiþ miclan lice genim nioþowearde elenan & þung & ompran þa þe swimman wile, ealra emfela, & gecnua wel & wyl on buteran, do wel sealtes on & smire mid."
[],"[008600 (26.1.3)]    Wyrc <bæð> wiþ þam miclan lice, elene, ælfþone, marubie, curmealle, ellentanas & actanas, wyl swiðe on wætre & beþe on swiðe hatum þæt lic."
[],"[008700 (26.1.5)]    Wyrc drenc wið þam miclan lice, hindhioloþan, curmeallan, bogen, nefte, agrimonia, betonica, finul, dile, do on god ealo, sele drincan on dægeIIIscencas fulle."
[],"[008800 (26.1.7)]    Wyrc briw wiþ þon ilcan, genim nioþowearde elenan & eoforþrotan, redic & þa readan netlan nioþowearde, scearfa smæle & gecnua wel, wyl siþþan on buteran, do clæne ifigtaran þær on gif þu hæbbe & hwon berenes melwes, do on blede mid þam wyrtum & hrer mid sticcan oþ þæt hit col sie, sele etan on neaht nestigIIIsnæda, sele þone briw & þone drenc ær þam bæþe þy læs hit inslea æfter þam baþe."
[],"[008900 (27.1.1)]    Wiþ singalum <þurste> untrumra manna nim wermod & hind hioloþan & gyþrifan, wylle on ealaþ, geswete hwon, sele him drincan."
[],[009000 (27.1.2)]    Hit hælþ þone <þurst> wundorlice.
[],"[009100 (28.1.1)]    Wiþ innan <fortoge>, smæl þearma ece, genim betonican & wermod, merce, rædic, finul, gecnua ealle & do on eala, sete þonne & bewreoh, drinc on neaht nestig scenc fulne."
[],"[009200 (29.1.1)]    Wiþ bryne, gif mon sie mid fyre ane forbærned nim wudurofan & lilian & hleomoc, wyl on buteran & smire mid."
[],"[009300 (29.1.2)]    Gif mon sie mid wætan forbærned nime elmrinde & lilian moran, wyl on meolcum, smire mid þriwa on dæg."
[],"[009400 (29.1.4)]    Wiþ sunbryne, merwe ifig twigu wyl on butran, smire mid."
[],"[009500 (30.1.1)]    Wyrc godne ðeordrenc, wermod, bogen, garclifan, polleian, wenwyrt, þa smalan felterre, eagwyrt, þeorwyrt, ceasteræscesIIsnæda, elenanIII, commucesIII, wuduweaxan godne dæl, curmeallan, gescearfa þas wyrta on god hluttor eala oþþe wylisc ealu, læt standanIIIniht bewrigen, sele drincan scenc fulne tide ær oþrum mete."
[],"[009600 (30.1.5)]    Wiþ þeore & wiþ sceotendum wenne nim bogen & gearwan & wudu weax & hrefnes fot, do on god ealu, sele drincan on dægeIIIscencas fulle."
[],"[009700 (30.1.7)]    Gif þeor gewunige on anre stowe wyrc beþinge, nim þæt ifig þe on stane weaxe & gearwan & wudu bindes leaf & cuslyppan, gecnua ealle wel, lege on hatne stan on troge, geot hwon wæteres on, læt reocan on þæt lic þær þær him þearf sie, þonne se col sie do oþerne hatne on, beþe swa gelome."
[],[009800 (30.1.11)]    Him biþ sona sel.
[],"[009900 (31.1.1)]    Wyrc gode wensealfe, nim wudu merce & hrefnes fot & wermod nioþoweardne, cu slyppan, rudan, wudu, bindes leaf, ifig leaf þe on eorþan wixþ, þa clufihtan wenwyrt, gecnua ealle, wyl on rammes smerwe oþþe on buccan, do þriddan dæl buteran, awring þurh claþ, do þonne godne scip taran to & hrer oþ þæt hit col sie."
[],"[010000 (32.1.1)]    Wyrc gode dolh sealfe, nim gearwan & wudu rofan nioþowearde, feldmoran, & nioþoweardne sigelhweorfan, wyl on godre buteran, awring þurh clað & læt gestandan."
[],[010100 (32.1.3)]    Wel ælc dolh þu meaht lacnian mid.
[],"[010200 (33.1.1)]    Gif mon sie ufan on heafod wund & sie ban gebrocen nim sigelhweorfan & hwite clæfran wisan & wudurofan, do on gode butran, aseoh þurh clað & lacna siþþan."
[],"[010300 (33.2.1)]    Gif sio eaxl upstige <nim> þa sealfe, do hwon wearme mid feþere."
[],[010400 (33.2.1)]    Him bið sona sel.
[],"[010500 (33.2.2)]    Wyrc godne dolhdrenc, nim agrimonian & wudu rofan, do on god ealo, sele drincan godne scenc fulne on neaht nestig."
[],[010600 (33.2.3)]    Gif gebrocen ban sie on heafde & of nelle cnua grene betonican & lege on þæt dolh gelome oþ þæt þa ban of syn & þæt dolh gebatod.
[],"[010700 (34.1.1)]    Wiþ hundes slite cnuwa ribban, lege on þæt dolh & rudan wyl on butran, lacna mid þæt dolh."
[],"[010800 (34.1.2)]    Gif sinwe syn forcorfene nim renwyrmas, gecnuwa wel, lege on oþ þæt hi hale synd."
[],"[010900 (34.1.3)]    Gif sinwe sien gescruncene nime æmettan mid hiora bedgeride, wyl on wætre & beþe mid & rece þa sinwe geornlice."
[],"[011000 (35.1.1)]    Wiþ gongewifran bite nim henne æg, gnid on ealu hreaw & sceapes tord niwe swa he nyte, sele him drincan godne scenc fulne."
[],"[011100 (36.1.1)]    Wiþ cancre nim gate geallan & hunig, meng to somne begea emfela, do on þæt dolh."
[],"[011200 (36.1.2)]    To þon ilcan, niwe hundes heafod bærn to ahsan, do on dolh."
[],"[011300 (36.1.3)]    Gif hit nelle þæt nim monnes drogan, drig swiðe, gnid to duste, do on."
[],[011400 (36.1.4)]    Gif þu mid þys ne meaht gelacnian ne meaht þu him æfre nahte.
[],"[011500 (37.1.1)]    Wiþ þon þe wif ne mæge bearn acenuan nim feldmoran nioþowearde, wyl on meolcum & on wætre, do begea emfela, sele etan þa moran & þæt wos supan."
[],[011600 (37.1.3)]    To þon ilcan bind on þæt winstre þeoh up wið þæt cennende lim nioþowearde beolonan oþþeXIIcorn cellendran sædes & þæt sceal don cniht oððe mæden.
[],[011700 (37.1.5)]    Swa þæt bearn sie acenned do þa wyrta aweg þy læs þæt innelfe utsige.
[],"[011800 (37.1.6)]    Gif of wife nelle gan æfter þam beorþre þæt gecyndelic sie seoþe eald spic on wætre, beþe mid þone cwiþ oððe hleomoc oþþe hocces leaf wyl on ealoþ, sele drincan hit hat."
[],"[011900 (37.1.8)]    Gif on wife sie dead bearn wyl on meolce & on wætre hleomoc & polleian, sele drincan on dæg tuwa."
[],[012000 (37.1.9)]    Georne is to wyrnanne bearneacnum wife þæt hio aht sealtes ete oððe swetes oþþe beor drince ne swines flæsc ete ne naht fætes ne druncen gedrince ne on weg ne fere ne on horse to swiðe ride þy læs þæt bearn of hire sie ær riht tide.
[],"[012100 (37.1.13)]    Gif <hio> blede to swiþe æfter þam beorþre nioþowearde clatan wyl on meolce, sele etan & supan þæt wos."
[],"[012200 (38.1.1)]    Wiþ þon þe wifum sie forstanden hira monaþ gecynd wyl on ealað hleomoc & twa curmeallan, sele drincan & beþe þæt wif on hatum baþe & drince þone drenc on þam baþe."
[],"[012300 (38.1.3)]    Hafa þe ær geworht clam of beor dræstan & of grenre mucgwyrte & merce & of berene melwe, meng ealle tosomne, gehrer on pannan, clæm on þæt gecynde lim & on þone cwið nioþoweardne þonne hio of þam baðe gæþ & drince scenc fulne þæs ilcan <drences> wearmes."
[],"[012400 (38.1.7)]    & bewreoh þæt wif wel & læt beon swa beclæmed lange tide þæs dæges, do swa tuwa swa þriwa swæþer þu scyle."
[],[012500 (38.1.8)]    Þu scealt simle þam wife bæþ wyrcean & drenc sellan on þa ilcan tid þe hire sio gecynd æt wære.
[],[012600 (38.1.9)]    Ahsa þæs æt þam wife.
[],"[012700 (38.2.1)]    Gif wife to swiþe of flowe sio monaðgecynd genim niwe horses tord, lege on hate gleda, læt reocan swiþe betweoh þa þeoh up under þæt hrægl þæt se mon swæte swiþe."
[],"[012800 (39.1.1)]    Wið smeawyrme smiring, nim swines geallan & fisces geallan & hrefnes geallan & haran geallan, meng to somne, smire þa dolh mid, blaw mid hreode on þæt seaw on þæt dolh, cnua þonne heorotbrembelleaf, lege on þa dolh."
[],"[012900 (39.1.4)]    Wyrc beþinge to þon ilcan, nim æpsrinde & wirrinde, cwicrinde, slahþornrinde, wirrinde, bercrinde, cnua <ealle> þa rinda, wyl on cysehwæge, þweah mid & beþe þæt lim þe se wyrm on sie & æfter þære beþinge adrig & smire mid þære sealfe & blaw þa sealfe on þa dolh & lege ða brembelleaf on, do swa on dæge ðriwa on sumera & on wintra twiwa."
[],"[013000 (39.2.1)]    Wyrc þa blacan sealfe gif þe þearf sie, gesamna þe tu ambru hryþra micgean & amber fulne holenrinda & æscrinda & þunges, wylle þonne on cetele oþ þæt se wæta sie twæde on bewylled, ado of þa wyrta & þa rinda, wyl eft oþ þæt hit sie swa þicce swa molcen & swa sweart swa col, smire mid siþþan þæt dolh & hafa clam geworht of mealtes smedman & of hwiting melwe & elehtran, clufa, cnua & gnid tosomne, wyrc to clame, gif he sie to drige do on breowende wyrt hwon, clæm on þa dolh & utan ymb."
[],[013100 (39.2.7)]    Siþþan hie gesmyred synd seo sealf wile ærest þa dolh ryman & þæt deade flæsc ofetan & þone swile aþwænan & þone wyrm þær on deadne gedeþ oþþe cwicne ofdrifð & þa dolh gelacnað.
[],"[013200 (40.1.1)]    Wiþ þon þe mon sie monaþseoc nim mereswines fel, wyrc to swipan, swing mid þone man, sona bið sel, amen."
[],"[013300 (41.1.1)]    <Wyrc> godne drenc wiþ eallum feondes costungum, nim betonican, bisceopwyrt, elehtran, gyþrifan, attorlaþan, wulfes camb, gearwan, lege under weofod, gesingeVIIIImæssan ofer, gescearfa þa wyrta on halig wæter, sele drincan on neaht nestig scenc fulne & do þæt halig wæter on ealne þone mete þe se man þicge."
[],"[013400 (41.1.5)]    Wyrc gode sealfe wiþ feondes costunga, bisceopwyrt, elehtre, <haransprecel>, streawberian wise, sio clufihte wenwyrt, eorðrima, brembel æppel, polleian, wermod, gecnua þa wyrta ealle awylle on godre buteran, wring þurh clað, sete under weofod, singeVIIIImæssan ofer, smire þone man mid on þa þunwonge & bufan þam eagum & ufan þæt heafod & þa breost & under þam earmum þa sidan."
[],[013500 (41.1.10)]    Þeos sealf is god wiþ ælcre feondes costunga & ælfsidenne & lenctenadle.
[],"[013600 (41.1.11)]    Gif þu wilt lacnian gewitseocne man gedo bydene fulle cealdes wætres, dryp þriwa on þæs drences, beþe þone man on þam wætre & ete se man gehalgodne hlaf & cyse & garleac & cropleac & drince þæs drences scenc fulne."
[],[013700 (41.1.14)]    & þonne he sie bebaþod smire mid þære sealfe swiþe & siþþan him sel sie wyrc him þonne swiðne drenc utyrnendum.
[],"[013800 (41.1.16)]    Wyrc þus þone drenc, nim lybcornes leaf & celeþonian moran & glædenan moran & hocces moran & ellenes wyrttruman rinde, wyl on ealað, læt standan neahterne, ahlyttre þonne & gewyrm, do buteran to & sealt, sele drincan."
[],"[013900 (41.1.19)]    Wyrc spiwe drenc utyrnendne, nim feowertig lybcorna, berend wel & gegnid on nioþowearde celeþonian & hocces moran & twa clufe þære clufehtan wenwyrte & hwerhwette niþewearde an lytel & hamwyrte moran medmicel, gedo ealle þa wyrta swiþe wel clæne & gecnua, do on eala, bewreoh, læt standan neahterne, sele drincan scenc fulne."
[],"[014000 (42.1.1)]    Gif swiðdrenc on man gesitte & he nelle ofgan, nim niþewearde celeþonian & lybcornes leaf oþþe arod, wyl on ealað, do buteran & sealt to, sele drincan wearmes scenc fulne."
[],"[014100 (43.1.1)]    Wiþ attres drince seoþ henne & hocces leaf on wætre, ado þone fugel of & þa wyrta, sele supan þæt broð wel gebuterod swa he hatost mæge."
[],[014200 (43.1.3)]    Gif he ær hæfþ attor gedruncen ne biþ him ahte þe wyrs.
[],[014300 (43.1.3)]    Gif he þæt broð þonne ær sypð ne meaht þu him þy dæge attor gesellan.
[],[014400 (44.1.1)]    Wiþ lusum sele him etan gesodenne cawel on neaht nestig gelome.
[],[014500 (44.1.2)]    He biþ lusum bewered.
[],"[014600 (45.1.1)]    Gif þorn stinge man on fot oþþe hreod & nelle ofgan, nime niwe gose tord & grene gearwan, cnuwige swiþe tosomne, clæm on þæt dolh."
[],[014700 (45.1.2)]    Sona biþ sel.
[],"[014800 (46.1.1)]    Wiþ æsmælum & wiþ eallum eagna wærce ceow wulfes comb, wring þonne þurh hæwenne clað wyllenne on þa eagan þæt seaw on niht þonne he restan wille & on morgen do æges þæt hwite þær on."
[],"[014900 (47.1.1)]    Wiþ lyftadle gif se muð sie woh oþþe won, nim cellendran, gnid on wifes meolce, do on þæt hale eare."
[],[015000 (47.1.2)]    Him biþ sona sel.
[],"[015100 (47.1.2)]    Eft, nim cellendran, adrig, gewyrc to duste, gemeng þæt dust wiþ wifes meoluc þe wæpned fede, awring þurh hæwenne clað & smire þæt hale wonge mid & drype on þæt eare wærlice."
[],"[015200 (47.1.5)]    Wyrc þonne beþinge, genim brembelrinde & elmrinde, æscrinde, slahþornrinde, apuldorrinde, ifigrinde, ealle þas nioþowearde & hwerhwettan, smeruwyrt, eoforfearn, elene, ælfþone, betonice, marubie, redic, agrimonia, gescearfa þa wyrta on cetel & wyl swiðe."
[],"[015300 (47.1.8)]    Þonne hit sie swiþe gewylled do of þam fyre & sete & gewyrc þam men setl ofer þam citele & bewreow ðone man mid þæt se æþm ne mæge ut nahwær butan he mæge geeþian, beþe hine mid þisse beþinge þa hwile þa he mæge aræfnan."
[],"[015400 (47.1.11)]    Hafa him þonne oþer bæþ geara, genim æmetbed mid ealle, þara þe hwilum fleogað, beoþ reade, wyl on wætre, beþe hine mid ongemethatum."
[],"[015500 (47.1.13)]    Wyrc him þonne sealfe, nim ælces þara cynnes wyrta, wyl on buteran, smire mid þa saran limu."
[],[015600 (47.1.15)]    Hie cwiciaþ sona.
[],"[015700 (47.1.15)]    Wyrc him leage of ellen ahsan, þreah his heafod mid colre."
[],[015800 (47.1.16)]    Him biþ sona bet.
[],[015900 (47.1.16)]    & se man læte him blod ælce monþe onVnihta ealdne monan & on fiftyne & onXX.
[],"[016000 (48.1.1)]    Drenc wiþ ficadle, nim bulut & eoforþrotan nioþowearde & wudufillan & geacessuran & æferþan, gescearfa þas wyrto tosomne, do on gellet innan, læt standan neahterne ær þu hine drince."
[],"[016100 (48.1.3)]    Wyrc beþinge, nim þæt reade ryden, do on trig, hæt þonne stanas swiþe hate, lege on þæt trig innan & he sitte on stole ofer þære beþinge þæt hio hine mæge tela gereocan."
[],[016200 (48.1.6)]    Þonne feallað þa ficwyrmas on þa beþinge.
[],[016300 (48.1.6)]    Him biþ sona sel.
[],[016400 (48.1.7)]    Drince þone drenc ær þære beþinge.
[],[016500 (48.1.7)]    Gif he þonne þa beþinge þurhteon ne mæge drince þone drenc ælce dæge oþ þæt him sel sie.
[],"[016600 (49.1.1)]    Wiþ sculdor wærce & earma wyl betonican on ealoð, sele drincan gelome & simle smire hine æt fyre mid wenwyrte."
[],"[016700 (50.1.1)]    Gif cneow sar sie cnua beolenan & hemlic, beþe mid & lege on."
[],"[016800 (51.1.1)]    Gif se fot sar sie, ellen leaf & wegbrædan & mucgwyrt gecnua & lege on & gebind hat þær on."
[],"[016900 (52.1.1)]    Gif þu ne mæge blod dolh forwriþan nim niwe horses tord, adrig on sunnan, gegnid to duste swiþe wel, lege þæt dust swiþe þicce on linenne claþ, wriþ mid þy þæt dolh."
[],"[017000 (53.1.1)]    Gif meoluc sie awyrd bind tosomne wegbrædan & giþrifan & cersan, lege on þone fildcumb & ne sete þæt fæt niþer on eorþan seofon nihtum."
[],"[017100 (54.1.1)]    Wyrc sealfe wið nihtgengan, wyl on buteran elehtran, hegerifan, bisceopwyrt, reade magþan, cropleac, sealt, smire mid."
[],[017200 (54.1.2)]    Him bið sona sel.
[],"[017300 (55.1.1)]    Gif men sio heafodpanne beo gehlenced alege þone man upweard, drifIIstacan æt þam eaxlum, lege þonne bred þweores ofer þa fet, sleah þonne þriwa on mid slege bytle."
[],[017400 (55.1.3)]    Hio gæþ on riht sona.
[],"[017500 (56.1.1)]    Gif men nelle myltan his mete, niþeweard clate & merce & sundcornes leaf wyl on ealaþ, sele drincan."
[],[017600 (57.1.1)]    Wiþ wif gemædlan geberge on neaht nestig rædices moran.
[],[017700 (57.1.1)]    Þy dæge ne mæg þe se gemædla sceþþan.
[],"[017800 (58.1.1)]    Wiþ feondes costunge, rud molin hatte wyrt, weaxeþ be yrnendum wætre, gif þu þa on þe hafast & under þinum heafod bolstre & ofer þines huses durum ne mæg þe deofol sceþþan inne ne ute."
[],"[017900 (59.1.1)]    Wiþ þeorwenne, gif he sie men on cneowe oþþe on oþrum lime wyrc clam of surre rigenre grut oððe dage, gedo æges hwit to & broccersan, lege on þæt lim oþ þæt se clam hatige, do of þone, lege oþerne þæron."
[],"[018000 (60.1.1)]    Wyrc gode earsealfe, hundes tunge niþeweard & singrene & sinfulle, tunhofe nioþoweard, celeþonian leaf, garleac, cropleac, do on win oððe on eced, wring þurh hæwenne clað on þæt eare, læt standanIIIniht ær þu hine on do."
[],"[018100 (60.1.4)]    Eft, nim cropleac & sinfullan, gecnua, hwon wines to & wring on þæt eare."
[],[018200 (60.1.5)]    Him biþ sona sel.
[],"[018300 (65.1.1)]    Gif man sie gegymed & þu hine gelacnian scyle, geseoh þæt he sie toweard þonne þu ingange."
[],[018400 (65.1.2)]    Þonne mæg he libban.
[],[018500 (65.1.2)]    Gif he þe sie framweard ne gret þu hine ahte.
[],"[018600 (65.1.3)]    Gif he libban mæge wyl on buteran betonican, gyþrifan, gearwan, polleian, dolhrunan, awring þurh claþ, læt standan."
[],"[018700 (65.1.4)]    Gehæt scenc fulne cu wearmre meolce, do þære sealfeVsnæda þær on, supe on neaht nestig & ete fersc flæsc þær þær hit fætost sie."
[],[018800 (65.1.6)]    & þicge on niht þa sealfe & þæt dolh ret mid ealdan swice oþþe mid ferscre buteran.
[],"[018900 (65.1.7)]    Þonne hit sie clæne & wel read lacna mid þa ilcan sealfa & ne læt tosomne gif hio sie clæne, læt siþþan tosomne."
[],"[019000 (65.1.9)]    Gif hit nelle for þisum læcedome batian wyl on meolcum þa readan gearwan & finul, linwyrt, ealra gelice, læt aweallanVsiþum, awring þurh clað."
[],"[019100 (65.1.11)]    Gebriw wel swiþne briw þær on mid hwæte melwe & gesceaf godes weaxes ane snæde þær on & hrer tosomne, læt gecolian, genim haran wulle lytle snædeIII, bewind mid þy briwe utan þæt he mæge forswelgan & besupe mid cu wearmum."
[],"[019200 (66.1.1)]    Drenc gif þeor sie on men, nim þas wyrte nioþewearde, finol, bisceopwyrt, æscþrotan, ealra emfela, þissa twega mæst, ufewearde rudan & betonican, ofgeot mid hluttrum ealaþ & gesingeIIImæssan ofer & drince ymbIIniht þæs þe he ofgoten sie ær his mete & æfter."
[],"[019300 (67.1.1)]    Wiþ deofol seoce do on halig wæter & on eala bisceopwyrte, hindhioloþan, agrimonian, alexandrian, gyþrifan, sele him drincan."
[],"[019400 (67.1.2)]    Eft, cassuc, þefan þorn, stan crop, elehtre, finul, eoforþrote, cropleac, ofgeot gelice."
[],"[019500 (67.1.3)]    Eft spiwe drenc wið deofle, nim micle hand fulle secges & glædenan, do on pannan, geot micelne bollan fulne ealaþ on, bewyl healf, gegnidXXlybcorna, do on þæt."
[],[019600 (67.1.6)]    Þis is god drenc wiþ deofle.
[],"[019700 (68.1.1)]    Leoht drenc wiþ weden heorte, elehtre, bisceopwyrt, ælfþone, elene, cropleac, hind hioloþe, ontre, clate, nim þas wyrta þonne dæg & niht scade, sing ærest on ciricean letania & credan & pater noster."
[],"[019800 (68.1.3)]    Gang mid þy sange to þam wyrtum, ymbga hie þriwa ær þu hie nime & ga eft to ciricean, gesingXIImæssan ofer þam wyrtum þonne þu hie ofgoten hæbbe."
[],"[019900 (69.1.1)]    Gif men sie maga asurod & forþunden genim holen leafa micle twa hand fulla, gescearfa swiþe smale, wyl on meolcum oþ þæt hie syn wel mearuwe, pusla snædmælum, ete þonneVIsnæda on morgenIII& on æfenIII& æfter his mete."
[],"[020000 (69.1.4)]    Do þusVIIIIniht, leng gif him þearf sie."
[],"[020100 (69.2.1)]    Gif mon biþ aþunden ete rudan & drince, he biþ hal."
[],"[020200 (69.3.1)]    Wiþ magan wærce, rudan sæd & cwic seolfor & eced bergen on neaht nestig."
[],"[020300 (69.3.2)]    Eft, gnid on eced & on wæter polleian, sele drincan."
[],[020400 (69.3.2)]    Sona þæt sar toglit.
[],[020500 (70.1.1)]    Viþ wambe wærce ofgeot polleian & drince & sume binde to þam nafolan & wite georne þæt sio wyrt aweg ne aglide.
[],[020600 (70.1.2)]    Sona biþ sel.
[],"[020700 (70.2.1)]    Wiþ magan wærce, wudu þistles þone grenan mearh þe biþ on þam heafde sele him etan mid hatan ele."
[],"[020800 (70.3.1)]    Uiþ wambe heardnesse geclænsa giþcorn, gnid on ceald wæter, sele him drincan."
[],"[020900 (71.1.1)]    Wiþ springe gnid saluian wiþ hunig, smire mid."
[],[021000 (71.1.1)]    Sona biþ sel.
[],"[021100 (71.1.1)]    Eft, wyrc sealfe, nim hand fulle spring wyrte & hand fulle wegbrædan & hand fulle magþan & hand fulle niðewearde doccan þære þe swimman, wille on butran, ahlyttre þæt sealt of & þæt fam, do hwon huniges to englisces, do ofer fyr, awyl."
[],"[021200 (71.1.5)]    Þonne hit wealle singIIIpater noster ofer, do eft of, sing þonneVIIIIsiþum pater noster on & þriwa awyl & swa gelome, of ado & lacna mid siþþan."
[],"[021300 (72.1.1)]    Wiþ þære geolwan adle ofgeot þas wyrte mid swiþe beore, ribban hand fulle, cwic rinda hand fulle,VIIIIsnæda niþeweardre æscþrotan &VIIIIniþeweardre eolenan."
[],"[021400 (72.2.1)]    Eft, dile, celendre, saluian mæst, wyl on swiþum beore þæt hit sie þicce & grene, nim niþewearde eolenan, gesniþ on hunig, ete swa manige snæda swa he mæge, gedrince þæs drences scenc fulne æfter & eal þæt fæc ete sceapen flæsc & nan oþer."
[],"[021500 (73.1.1)]    Gif men sie innelfe ute gecnua galluc, awring þurh clað on cu wearme meolce, wæt þine handa þær on & gedo þæt innelfe on þone man, geseowe mid seolce, wyl him þonne gallucVIIIImorgnas butan him leng þearf sie, fed hine mid fersce hænne flæsc."
