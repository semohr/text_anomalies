id,text
"[('', '1.')]","Wiþ þære healfdeadan adle & hwanon seo cume, seo adl cymð on þa swiðran healfe þæs lichoman oððe on þa wynstran þær þa sina toslupað & beoð mid slipigre & þiccere wætan yfelre & yfelre, þiccere & mycelre."
"[('', '2.')]",Þa wætan man scæl mid blodlæsum & drencum & læcedomum on weg adon.
"[('', '2.')]","Þonne seo adl cume ærest on ðone mannan þonne ontyne þu his muð, sceawa his tungan, þonne bið heo on þa healfe hwittre þe seo adl on beon wile."
"[('', '2.')]","Lacna hine þonne þus, gefere þæne mannan on swiðe fæstne cleofan & wearmne, gereste him swiðe wel hleowe þær & wearme gleda bere man gelome inn."
"[('', '3.')]",Onwreoh hine þonne & sceawa his handa georne & swa hwæþere swa ðu cealde finde læt him sona blod on þære cealdan ædre.
"[('', '3.')]","Æfter þære blodlæse huhwega ymbIIIniht sele him wyrt drenc utyrnende, do giðcorna swa feala swa læcas witon þæt to wyrtdrence sculon & swa gerade wyrta."
"[('', '4.')]","Hwilum alwan æfter hire rihte him mon scæl sellan, hwilum scamoniam, hwilum eft æfter wyrtdrencum."
"[('', '4.')]","Þonne he gerest sy læt eft blod on ædre swa þu on fruman dydest, hwilum þu teoh mid glæse oððe mid horne blod of þam saran stowum adeadodum."
"[('', '5.')]","Wiþ þære healfdeadan adle, beþe hwilum þa saran stowe æt heorðe oððe be gledum & smere mid ele & mid halwendum sealfum & gnid swyðe þæt þa sealfa in besincen."
"[('', '5.')]","Wyrc to sealfe ealdne rysle sealtne, heortes mearh, gose rysle oððe hænna & do gode wyrta, to beðe þa saran stowe æt fyre."
"[('', '6.')]","Hwilum onlege & onbind pic & weax, pipor & smeru & ele togædere gemilted."
"[('', '6.')]",Hwilum on þa saran sinua & aswollenan lege on & bind on gate tyrdelu gemenged wið hunig oððe on ecede gesoden.
"[('', '6.')]",Þonne þwinað þa aslapenan & þa aswollena sina.
"[('', '7.')]",Wyrc him wyrt drenc þe ne bið utyrnende ne spiwol ac todrifð & lytlað þa yfelan wætan on þam seocum men þe biþ swa swa horh oððe risoda oððe gillistre.
"[('', '8.')]","Genim huniges þis lytle pund, do þonne to þan gebeaten & asift pipor, syle þonne to þicganne þam untruma men."
"[('', '8.')]","Eft, ymbe þreo niht syle him on þam ilcan gemete oððe mare & swa ymb feower niht."
"[('', '9.')]","Wið þære healf deadan adle do þu hwilum sealtes cucler mæl to, menge wið hunig & eft pipor."
"[('', '9.')]",Cunna swa ægþer ge on þisum læcedome ge on oðrum þæm þe ic eac write hu hit on niman wolde.
"[('', '9.')]",Gif þæt lic heard si utan lege on þane læcedom þe þæt heard forði hwelige & þæt yfel ut teo.
"[('', '9.')]",Teoh him blod of gif þæt neb oððe þæt heafod sar si on þam hnescan & <nytta> þara læcedoma þe þane horh of þam heafde teo oþþe þurh muð oððe þurh nosu.
"[('', '9.')]",& þonne he þa miht hæbbe gedo þæt he gelome gefnese.
"[('', '9.')]",Syle him þa mettas þe syn eaðmylte & god seaw hæbben & he fram þam mettum mæge smaligan.
"[('', '9.')]","Þæt syn gesodene wyrta, wyll, geote man þæt æreste wos & þæt aftere onweg, do þonne god wos to & syle to þycganne, do lytel sealt & ele & merce to & porr & þæm gelice."
"[('', '9.')]",Heald þonne georne þæt se mete si gemylt ær he him eft gyfe forðan þe se ungemylta mete him wyrcð mycel yfel.
"[('', '9.')]","Scires wines drince æthwæga, gif he ma wille drince hat wæter."
"[('', '9.')]","Healde hine georne wið bæþ & hwilum þonne he hit geþrowian mæge læte him blod on innanearme & scearpige þa scancan, æþele læcedom."
"[('', '9.')]",& hu seo healfdeade adl ær feowertigum oððe fiftigum wintra næfre on men ne becume.
"[('', '10.')]",Sume bec lærað wið þære healfdeadan adle þæt man pintreow bærne to gledum & þonne þa gleda sette toforan þam seocum men & þæt he þonne ontyndum eagum & opene muþe þane rec swelge þa þrage þe he mæge & þonne he ma ne mæge onwende his neb aweg lythwon & eft wende to & onfo ðam steme.
"[('', '10.')]",& swa do ælce dæge oð þæt se dæl þæs lichoman þe þær adeadod wæs & gelewed to þære ærran hælo becume.
"[('', '11.')]",Soðlice seo adl cymð on monnan æfter feowertigum oððe fiftigum wintra.
"[('', '11.')]","Gif he bið cealdre gecyndo þonne cymð æfter feowertigum, elcor cymð æfter fiftigum wintra his gærgetales."
"[('', '11.')]",Gif hit gingran men gelimpe þonne bið þæt eaðlæcnere & ne bið seo ylce adl þeah þe ungleawe læcas wenan þæt þæt seo ylce healfdeade adl si.
"[('', '11.')]",Hu gelic adl on man becume on geogoðe on sumum lime swa swa seo healfdeade adl on yldo deð?
"[('', '11.')]",Ne bið hit seo healfdeade adl ac hwilc æthwega yfel wæte bið gegoten on þæt lim þe hit on gesit ac bið eaðlæcnere ac seo soðe healfdeade adl cymð æfter fiftigum wintra.
"[('', '12.')]","Gif mon sy þære healfdædan adle seoc oððe bræcseoc wyrc him oxumelli, suðerne eceddrenc ecedes & huniges & wæteres gemang."
"[('', '13.')]","Nim ecedes anne dæl, huniges twegen dælas wel geclæsnodes, wæteres feorðan, seoð þonne oð þæt þriddan dæl þære wætan oððe feorðan & fleot þæt fam & þæt rot <symle> of oðþæt hit gesoden si."
"[('', '13.')]",Gif þu wille þone drenc strengran wyrcan þonne do þu swa mycel þæs ecedes swa þæs huniges & nytta þæs læcedomas ge wið þisse adle ge wið ælcere ful neah.
"[('', '13.')]",Nim simble þæs eceddrences swa geworhtes swa mycel swa þe þince.
"[('', '13.')]","Do wið þissum adlum rædic on þæt seaw þæs drinces, læt beo nihterne on, syle þonne on morgenne þam seocum men neahtnestigum þane rædic swa geseawne to þicganne swa he swyðust mæge & þæt þu þanne læfe þæs seawes syððan se rædic ofe sy geot hat wæter on, syle drincan þam seocum men to fylle."
"[('', '13.')]","And þonne ymbe anes dæges hwile stinge him mon feþere on muð oððe finger, nede hine to spiwanne."
"[('', '13.')]","Nim, eft, eles anne dæl, wearmes wæteres twegan, sealtes twegan cuceles fulle, meng togædere, syle to drincanne ceac fulne & þanne stinge finger on muð, bæde to spiwanne, læt þanne spiwan on þane ylcan ceac þe he ær of dranc, gesceawa þonne hwæðer þe spiwða sy swa micel swa he ær gedranc."
"[('', '13.')]","Gif he mara sy tyla his swa, gif he emmicel si þane þe he ær gedranc syle eft on ða ilcan wisan oðþæt he ma spiwe þanne he gedrince ær."
"[('', '13.')]",Þis sceal swiþust wið blædran adle & þæm stanum þe on blæddran syn.
"[('', '14.')]","Wið þære healfdeadan <adle> nim þæt wæter þe pyosan ræran on gesodene, ofer willeda, syle drincan."
"[('', '14.')]",Swiðe þonne wecð þæt þone innoð & clænsað.
"[('', '14.')]","Eft, synfullan leaf on win gegniden, þæt clænsað þane innað."
"[('', '14.')]","Wiþ þan ilcan eft, ellenes blosman genim & gegnid & gemenge wið hunig & gedo on box & þonne þearf si genim bollan fulne hluttres geswettes wines, gemenge wið þæt & aseohhe, syle drincan."
"[('', '14.')]","Wið þan ilcan, betan mid hire wyrtruman seoð on wætere butan sealte, syle þonne þæs wæteres bollan fulne to gedrincanne."
