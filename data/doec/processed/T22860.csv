id,text
[000100 (1.1)],"    <Wið> heafodwræce, genim hamorwyrt & efenlastan nyðowearde, cnuca, lege on clað, gnid in wæter, gnid swiðe þæt heo sy eall geleðred, þweah mid þy leaðre þæt heafod gelome."
[000200 (2.1)],"    Wið heafodwræce, hindhæleða & grundeswylgean & fæncyrsan & giðrifan wyl in wætere, læt reocan in þa eagan þa hwile hy hate synd, & ymb ða eagan gnid mid þam wyrtum swa hatum."
[000300 (3.1)],"    Wið heafodwærce, betan wyrtruman, cnuca mid hunige, awring, do þæt seaw on þæt neb, gelicge upweard wið hatre sunnan, & ahoh þæt heafod nyþerweard oððæt seo ex sy gesoht, hæbbe him ær on muðe buteran oððe ele, asitte þonne uplang, hnige þonne forð, læte flowan of þæn nebbe þa gilstre, do þæt gelome oððæt hyt clæne sy."
[000400 (4.1)],"    To heafodsealfe & to ehsealfe, aluwan, gegnid in eced, smyre þæt heafod mid & in þa eagan do."
[000500 (5.1)],"    Eahsealf, win & piper, do in horn, & in þa eagan þonne þu ðe restan wille."
[000600 (6.1)],"    Eahsealf, genim streawberian <nyþewearde> & pipor, do in clað, bebind, lege on gesweted win, drype of þan claðe ænne dropan in ægðer eage."
[000700 (7.1)],"    Gif eagan forsetene beoð, genim hræfnes geallan & hwitmæringc, wudulehtric & leaxes geallan, do tosomne, dryp on þæt eage þurh linhæwenne clað & gehwæde arodes woses, þonne wacað þæt eage."
[000800 (8.1)],"    Þis <is> seo seleste eahsealf, nim doran hunig & foxes smero & rahdeores mearh, mæng tosomne."
[000900 (9.1)],"    Gif poc sy on eagan, nim mærcsapan & hinde meolc, mæng tosomne & & swingc, læt standan oð hit sy hluttor, nim þonne þæt hluttre, do on ða eagan, mid godes fultume he sceal aweg."
[001000 (10.1)],"    Þis is seo æðeleste eahsealf, wið eahwyrce & wið miste, & wið wænne, & wið weormum, & wið gicðan, & wið tyrendum eagan, & wið ælcum uncuðum geswelle, genim feferfugian blosman & ðunorclæfran blosman & dyles blosman & hamorwyrte blosman & twegra cynna wyrmod & pollegian & neoðowearde lilian & hæwene hnydelan & lufestice & dolhrunan, & geporta ða wyrta tosomne, & awyll on heortes mearge oððe on his smerwe, & menge, do ðonne on tela micel in ða eagan & smere utan & wyrm to fyre, & ðeos sealf deah wið æghwylcum geswelle to ðicganne & to smergenne, on swa hwylcum lime swa hit on bið."
[001100 (11.1)],"    Wið hwostan, nim huniges tear & merces sæd & diles sæd, cnuca <þa> sæd smale, mæng <ðicce> wið ðone tear, & pipera swiðe, nim ðry sticcan fulle on <nihtnihstig>."
[001200 (12.1)],"    Wið eagena dymnesse, nim wulfes camb neoðeweardne & lege on hunig ðreo niht, nim þonne & wipa þæt hunig of, cnuca þonne an sticce ðære <wyrte>, wring þonne ðurh linhæwenne clað on þæt eage."
[001300 (13.1)],"    Gif eagan tyran, genim grene rudan, cnuca smale & wes mid doran hunige oððe mid dunhunige, wring þurh linenne clað on þæt eage swa lange swa him ðearf sy."
[001400 (14.1)],"    Se man se ðe biþ on healsoman, nime healswyrt & wudamerce & wudafillan, & streawbergean wisan, & eoforþrotan & garclifan, & isenheardan butan ælcan isene genumen, & æðelferðþincwyrt & cneowholen & bradbisceopwyrt & brunwyrt, gesomnige ealle þas wyrta togædere þrim nihtan ær sumor on tun ga, ælcre efenmicel, & gewyrce to drænce on wyliscan ealaþ, & þonne on <niht> þonne sumor on tun gæð on mergen, þonne sceal se man wacyan ealle þa niht, þe ðone drenc drincan wile, & <þonne> coccas crawan forman syðe þonne drince he æne, oþre siðe þonne dæg & niht scade, þriddan siðe þonne sunne upga, & reste hine syþþan."
[001500 (15.1)],"    Þis is seo grene sealf, betonica, rude, lufestice, finol, saluie, æðelferþincwyrt, sauine, helde, galluces moran, slarige, merce, cearfille, hræmnes fot, mugwyrt, organa, melde, quinquefolium, ualeriane, clate, medewyrt, dweorgedwoslan, pipeneale, solsequium, biscupwyrt, hæsel, quice, hegecliue, grundeswylie, brocminte & oþre mintan, cicena mete, gagel, hegehymele, cost, eorðnafala, hnutbeames leaf, lauberge, cymen, ele, weax."
[001600 (16.1)],"    Wið adle, nim <þreo> leaf gageles on gewylledre mealtre meolce, syle þry morhgenas drincan."
[001700 (17.1)],"    Wið heafodece, rude & dweorgedwosle & betan more & wuduroue, nim ealra euenmicel swa ðu mæge mid þinan scitefingre to þinum ðuman befon, cnuca hy smale, & mylt buteran & do of eall þæt fule & do on clæne pannan, & awyl ða wyrta þæron wel, & wring ðurh clað, do ele to, gif ðu begytan mæge, & smyre his heafod mid, þær hit acy."
[001800 (18.1)],"    Sealf wið fleogendum attre & færspryngum, nim hamorwyrte handfulle & mægeðan handfulle & wegbrædan handfulle, & eadoccan moran, sece ða þe fleotan wille, þære ðeah læst, & clænes huniges ane ægscylle fulle, nim þonne clæne buteran, þrywa gemylte ðe þa sealfe midweorcean wile, singe man ane mæssan ofer ðam wyrtum ær man hy tosomne do & þa sealfe wyrce."
[001900 (19.1)],"    Wið ðone <bledendan> fic, nim murran ða wyrt, & <ceorf> of nygan penegas & do on ælcne hunig, & ðige ða on æfen, & eft oðre nygan on mergen, & do swa nigon dagas &IXniht butan ðe raðor bot cume."
[002000 (21.1)],"    Cardiacus hatte seo adl ðe man swiðe swæteð on, <on> hy man sceal wyrcean utyrnende drænceas & him wyrcean cliðan toforan his heafde & to his breostan, genim grene rudan leaf, scearfa smale & cnuca swiðe, & beren meala gesyft do ðærto, & swetedne <eced>, wyrc to cliðan & do on þicne clað & bind on þreo niht & þry dagas, do eft niwne to, & drince seoca of bræmelberian gewrungene oft."
[002100 (22.1)],"    Sing ðis wið toðece, syððan sunne beo on setle, swiðe oft,caio laio quaque uoaque ofer sæloficiasleah manna wyrm, nemne her þone man & his <fæder>, cweð þonne,lilumenneæceð þæt ofer eall þonne alið, <colað> þonne hit on eorðan hatost byrneð,finit, amen."
[002200 (23.1)],"    Wið ðone dropan, iue & fifleafe, nædderwyrt & hlædderwyrt & eorðgeallan, wyrc ðas wyrta on hærfeste & <scearfa> hy smale & drige hy, & <heald> hy ofer winter, & nytta hy þonne ðe ðearf sy, wylle hy on ealað."
[002300 (24.1)],"    Wið geswel, genim lilian moran & ellenes spryttinge & porleaces leaf, & scearfa swiðe smale & cnuca swiðe, & do on ðicne clað, & bind on."
[002400 (25.1)],"    Sing ðis gebed on ða blacan blegeneIX<syðan>, ærest pater noster,Tigað tigað tigað calicet aclu cluel sedes adclocles acre earcre arnem nonabiuð ær ærnem niðren arcum cunað arcum arctua fligara uflen binchi cutern nicuparam raf afð egal uflen arta arta arta trauncula trauncula, querite et inuenietis, adiuro te per patrem et filium et spiritum sanctum non amplius crescas sed arescas, super aspidem et basilliscum ambulabis et conculcabis leonem et draconem, crux matheus, crux marcus, crux lucas, crux iohannes."
[002500 (26.1)],"    Wið ðon þe mon oððe nyten wyrm gedrince, gyt hyt sy wæpnedcynnes sing ðis leoð in þæt swiðre eare þe her æfter awriten is, gif hit sy wifcynnes sing in þæt wynstre eare,Gonomil orgomil marbumil marbsai ramum tofeð tengo docuillo biran cuiðær cæfmiil scuiht cuillo scuiht cuib duill marbsiramum."
[002600 (26.5)],    Sing nygon siðan in þæt eare þis galdor & pater noster æne.
[002700 (27.1)],"    Þis ylce galdor mæg mon singan wið smeogan wyrme, sing gelome on þa dolh, & mid ðinan spatle smyre, & genim grene curmeallan, cnuca, lege on þæt dolh, & beðe mid hattre cumicgan."
[002800 (28.1)],"    Wið ðon ðe mon attor gedrince, nim marubian sæd, mængc wið wine, syle drincan."
[002900 (29.1)],"    Þis is se halga drænc wið ælfsidene & wið eallum feondes costungum, writ on husldisce,In principio erat uerbum usque non conprehenderunt, et plura et circumibat iesus totam galileam docens usque et secuti sunt eum turbe multe, Deus in nomine tuo usque in finem, Deus misereatur nobis usque in finem, Domine deus in adiutorium usque in finem."
[003000 (29.6)],"    Nim cristallan & disman & sidewaran & cassuc & finol, & nim sester fulne gehalgodes wines, & hat unmælne mon gefeccean swigende ongean streame healfne sester yrnendes wæteres, nim þonne & lege ða wyrta ealle in þæt wæter & þweah þæt gewrit of ðan husldisce þærin swiðe clæne, geot þonne þæt gehalgade win ufon on ðæt oþer."
[003100 (29.11)],"    Ber <þonne> to ciricean, læt singan mæssan ofer, aneomnibus sanctisoðreContra tribulatione, þriddansanctam marian, sing ðas gebedsealmas,Miserere mei deus, Deus in nomine tuo, Deus misereatur nobis, Domine deus, Inclina domine, & credo, & Gloria in excelsis deo, & letanias, Pater noster, & bletsa georne in ælmihtiges drihtnes naman & cweð,in nomine patris et filii et spiritus sancti sit benedictum, bruc syþþan."
[003200 (30.1)],"    To wensealfe, Nim elenan & rædic, cyrfillan & hræmnes fot, ængliscne næp & finul & saluian & suþernewuda & cnuca tosomne, & nim garleaces godne dæl, cnuca, & wring, þurh clað on gemered hunig, þonne hit swiðe gesoden sy, þonne do ðu pipor & <sidewaran>, gallengar & gingifre & rinde & lawerbergean & pyretran, godne dæl ælces be ðære mæðe, & syððan hit swa gemænged þara wyrta wos & þæt hunig, þonne seoð ðu hit twa swa swiðe swa hit ær wæs, þonne <hæfst> þu gode sealfe wið wennas & wið nyrwet."
[003300 (31.1)],"    To godre bansealfe þe mæg wið heafodece & wið ealra lyma tyddernysse, sceal rude, rædic & ampre, uane, feuerfuge, æscðrote, eoforðrote, cilðenige, bete & betonican, ribbe & reade hofe, elene, alexandrian moran, clufðung & clate, liðwyrt & lambes cerse, hylwyrt, hæsel, cwice, wudurofe & wrættes cið, springwyrt, sperewyrt, wegbræde & wermod, ealhtran & hæferðan, hegecliffe & hymelan, gearwan & geacessuran, belenan & bradeleac, nim ealra ðyssa wyrta efenfela, do on mortere, cnuca eall tosomne & do ðærto ifigcroppas."
[003400 (31.9)],"    & nim æscrinde & weliges twiga & acrinde & wirrinde & surre <apoldre> rinde & seales rinde & wudubindan leaf, þas ealle sculan beon genumene on <neoðoweardan> & on easteweardan þan treowan, scearfige ealle ðas rinda togædere & wylle on haligwætere oððæt hy wel hnexian, do þonne to þan wyrtum on mortere, cnuca eall tosomne."
[003500 (31.14)],"    Nim þonne heortes smera & hæferes smera & eald morod & fearres smeru & bares smeru & rammes smeru, mylte mon ealle tosomne & geote to trindan, somnige mon þonne ealle þa ban tosomne ðe man ge gaderian mæge, & cnocie man þa ban mid æxse yre & seoðe & fleote þæt smeru, wyrce to trindan, nime þonne ealde buteran & wylle þa wyrta & þa rinda, don eall tosomne, þonne hit beo æne awylled sette þonne, scearfa þonne eall þæt smera on pannan swa micel swa þu sealfe <habban> wille & þu getyrwan mæge, sete ofer fyr, læt socian, næs to swiðe weallan, oððaet hyo genoh sy, seoh ðurh clað, sete eft ofer fyr."
[003600 (31.23)],"    Nim þonne nygon clufa garleaces gehalgodes, cnuca on wine, wring þurh clað, scaf on myrran þa wyrt & fanthalig wex & <brynestor> & hwitne rycels, geot þonne innan ða sealfe, swa micel þæt syIIIægscylla gewyrðe, nim þonne ealde sapan & ealdes oxsan mearh & earnes mearh, do þonne ða tyrwan, ond mæng þonne mid cwicbeamenum sticcan oð heo brun sy."
[003700 (31.29)],"    Sing þonne þærofer,Benedictus dominus deus meus& þone oþernebenedictus dominus deus israel, & mangnificað, & credo in unum, & þæt gebed, matheus, marcus, lucas, iohannes, sy þæt sar þær hit sy, smite mon ða sealfe ærest on þæt heafod."
[003800 (32.1)],"    Gif poc sy on eagan, nim <mearhsapan> & hinde meoluc, mæng tosomne & swyng, læt standan oð hit sy hluttor, nim þonne þæt hlutre, do on ða eagan, mid godes fultume heo sceal aweg."
[003900 (32.4)],"    Nim clatan moran, cnuca swiðe & wyl on beore, syle drincan wel wearm þonne ðu geseo þæt hy utslean, mid godes fultume ne wyrð him nan orne."
[004000 (33.1)],"    Þas wyrte sculon to lungensealfe, banwyrt & brunwyrt, betonican & streawberian wise, suþernewuda & isopo, saluie & sauine & <rude>, garclife & hæsel, cwice, medewyrt, dolhrune."
[004100 (34.1)],"    Wið heafodece, wyl in wætere pollegian & leac, mintan, fenmintan & þæt ðridde cyn mintan þæt bloweð hwite, þweah þæt heafod mid þys wose gelome."
[004200 (35.1)],"    Wið hreofum lice, adelf ampron & gelodwyrt, teon ut lange, cnuca ealle wel, wyll in buteran, do hwon sealtes in, þæt bið god sealf wið hreofum lice, þweah þone man mid hate & mid ðare sealfe smyre."
[004300 (36.1)],"    Wið cneowærce, genim <weodobende> wisan & hegerifan, gecnuca well tosomne & do <meda>, læt standan nyhternum on þæm wyrtum, syle drincan."
[004400 (37.1)],"    To eahsealfe, nim aluwan & sidewaran, lawerberian & pipor, gescaf smale, & cubuteran fersce lege on wæter, nim þonne hwetstan bradne & gnid ða buteran on ðæm hwetstane mid copore þæt heo beo wel toh, do þonne sumne dæl þara wyrta þærto, clæm ðonne on arfæt, læt standan nygon niht, wende man ælce dæge, mylte siþþan on ðæm arfæte sylfan, aseoh þurh clað, do syþðan on swylc fætels swylce ðu wille, nyttige þonne þe þearf sy, þeos sealf mæg wið ælces cynnes untrumnysse ðe eagan eigliað."
[004500 (38.1)],"    Wið utsihte, genim hænne æg, lege twa niht on eced, gif hit ne tocine, tosleah hwon, lege eft in ðone eced nyhterne, gesleah þonne in buteran, lege in ele, ado þonne hwon ofer fyr, syle etan."
[004600 (39.1)],"    Eft wið <þon>, hunig & hwætesmedman & unsylt smeoru & wex, wyl eall tosomne, syle etan gelome."
[004700 (40.1)],"    Wyll wið ðon miclan eorðnafolan & <fifleafan> & gyðhrofan & gearwan & eferþon & eoforfearn & moldcorn & medewyrt neoðewearde, drinc gelome."
[004800 (41.1)],"    Scæf efic wið <þone> bol in meolc, & þige wærlice, & seoð ealle ða in meolce, & hwilum þa meolc geren mid <cyslybbe> & ðige hy."
[004900 (42.1)],"    Wyrc utyrnendne drænc, genim fif & hundeahtatig lybcorna & neogon piporcorn, fiftene sundcorn wel berended, cnuca smale, do sealt in & <wyrmelan>, mæng tosomne & gnid swiðe þæt hit sy þæt smælste, geworht to duste, genim scæncbollan fulne leohtes beores, oððe hluttor eala wel gesweted oððe gesweted win, mængc ða wyrta þærwið geornlice, læt stondan nihterne, hrer hine eft on mergen þonne he hine drincan scyle swiðe wel, & ða wyrte geornlice wið þone wætan gemengce, drince þonne."
[005000 (43.1)],"    Gif he sy to unswið, wyl merce in wætere, syle drincan, gif he to swið sy, wyl curmeallan."
[005100 (44.1)],"    Oþer utyrnynde drænc, genim medmicle moran glædenon fædme longe & swa greata swa ðin þuma, & swylc <tu> hamwyrte & celðenian moran & heleleafes moran & ellenrinde neoðewearde, & wæsc ða moran ealle swiðe wel & bescæf utan swiðe clæne ða moran & ða rinde, gecnuca ealle ða wyrte swiðe, ado in hluttor eala, <berend> & gegnid feowertig lybcorna <&> ado þonne <into> ðæm wyrtum, læt standan þreo niht, syle drincan ær uhton lytelne scænc fulne þæt se drænc sy ðe ær geleored."
[005200 (45.1)],"    Þridde utyrnende drænc, wyl secg & glædenan neoðewearde in suran ealað, asih þonne, lege eft in niwe, læt ane niht inne beon, syle drincan."
[005300 (46.1)],"    Wyrc spiwdrænc, wyl hwerhwettan in wætere, læt weallan <lancge>, asih þonne healfne bollan, gegnid hundeahtatig libcorna in <þone> drænc."
[005400 (47.1)],"    Wyrc oðerne of beore & of feowertig lybcorna, ado seofontene <pipercorn> gif ðu wille."
[005500 (48.1)],"    Spiwdrænc, ado in beor oððe in win finul, læt standan ane niht, syle drincan."
[005600 (49.1)],"    Wyrc sealfe wið heafodwærce & wið liðwyrce & wið eahwyrce & wið wenne & wið ðeore, genim eolonon & rædic, wermod & bisceopwyrt, cropleac, garleac & holleac, ealra efenfela, gecnuca, wyl in buteran, & celleðenian & reade netelan, ado in æren fæt, læt ðærin oþþæt hi hæwen sy, asih ðurh clað, smyre mid þæt heafod & ða <leomu> þær hit sar sy."
[005700 (50.1)],"    Wið sidwærce, betonican, bisceopwyrt, eolonan, rædic, <ompran> ða ðe swimman, marufian, grundeswylie, cropleac, garleac, rude, <hindhæleðe>, ealhtre, hune, seoð in buteran, smyre mid ða sidan, him bið sel."
[005800 (51.1)],"    Wyrc briw wið lungenadle, wyll in buteran þas wyrte & scearfa smale, cropleac ærest, wyl hwile, ado ðonne hrædic in & eolonan & beren mela & hwites sealtes fela, wyl loncge, & hatne ete."
[005900 (52.1)],"    Wyrc oðerne, wyl in buteran giðhrofan, attorlaðan, betonican, mænc ealle tosomne, ado syððan ofer fyr."
[006000 (53.1)],"    Wyrc þriddan briw, wyl in buteran merce, eolonan, rædic, þa clufehton wenwyrt, hoc, wermod læst, cnuca ealle swiðe wel, syle wearm etan, & on ufan drincon þriwa on dæg ær þon he ete."
[006100 (54.1)],"    Feorða briw, wyl in hunige beton oððe marubian, syle etan wearme."
[006200 (54.2)],"    Wyrc ær drænc of ðære beton anre, wyll in wine oððe on ealað, he drince ær he ðone briw ete."
[006300 (55.1)],"    Drænc wið lungenadle, wyl marubian in wine oððe in ealað, geswet hwon mid hunige, syle drincan wearme on nihtnicstig, & þonne licge on ða swiðran sidan gode hwile æfter ðæm drænce & þænne þone swiðran earm swa he swiþast mæge."
[006400 (56.1)],"    Genim betan, seoð on buteran, syle hate etan mid ðære buteran, a bið swa selre swa he fættron mete ete & gif he mæge gedrincan hwilum <hwæthwega> ðære buteran."
[006500 (57.1)],"    Eft drænc, genim marubian & þa <lancgan> cliton & wermod & boðen, gearwan, betonican godne dæl, do ealle in eala, syle drincan on nyhtnicstig."
[006600 (58.1)],"    Genim feldmoran, gecnuca swiðe, lege in win oððe in eala, læt standan <ane> niht oððe twa, syle drincan on nihtnicstig."
[006700 (59.1)],"    Eft wið þon, genim gagel & marubian & acrimonian, wyl in ealað, geswet mid hunige."
[006800 (60.1)],"    Wyrc briw, wyll ysopon in buteran & rædic & eolonan & beren mela nest wel longe, syle wearm etan."
[006900 (61.1)],"    Briw, seoð in buteran & in hunige beton swiðe, oððæt he swa ðicce sy swa briw, ete on nihtnicstig ðreo <snæda> swa hates."
[007000 (62.1)],"    Slæpdrænc, rædic, hymlic, wermod, belone, cnuca ealle þa wyrte, do in ealað, læt standan ane niht, drince ðonne."
[007100 (63.1)],"    To haligre sealfe, sceal betonican & benedicte, & hindhæleðe & hænep, hind brer <&> isenhearde, salfige & safine, bisceopwyrt & boðen, finul & fifleafe, healswyrt & hune, mucgwyrt, medewyrt, & mergelle, <agrimonia>, & æðelferðingwyrt, rædic & ribbe & seo reade gearuwe, dile, oportanie <&> draganse, cassuc & cawlic <&> cyleðenie, wyirrind, <wuduweaxe>, wudurofe & wrættes cið, saturege & sigelhweorfa, brunewyrt & rude, & berbene, streawberian wise & blæces snegles dust, ealhtre, fanan, merce, pollegian, attorlaðe, haran spicel, wudufille, wermod, eoforþrote, <&> æncglisc cost, hæwen hnydele, hofe, <cymen>, uica peruica, <&> feferfuge, lilige, leuastica, <alehsandrie>, petresilige, grundeswylige."
[007200 (63.23)],"    Þysra <feower> wyrta man sceal mæst don to & eallra oðra ælcre efenfela, & ðus man sceal ða buteran gewyrcean to ðære haligan sealfe, æt anes <heowes> cy, þæt heo sy eall reod oððe hwit & unmæle, mon ða buteran aðwere, & gif ðu næbbe buteran genoge, awæsc swiðe clæne <&> mængc oðre wið, & ða wyrta ealle gescearfa swiðe smale tosomne, & wæter gehalga fonthalgunge, & do ceac innan in ða buteran, genim þonne ænne sticcan & gewyrc hine feðorbyrste, writ onforan ðas halgan naman, Matheus, marcus, lucas, iohannes."
[007300 (63.31)],"    Styre þonne mid ðy sticcan ða buteran, eal þæt fæt, ðu sing ofer ðas sealmas,Beati immaculati, ælcne ðriwa ofer, &gloria in excelsis deo, & Credo in deum patrem, & letanias arime ofer, þæt is ðara haligra naman &deus meus et pater, et in principio, & þæt wyrmgealdor, & þis gealdor singe ofer,Acre arcre arnem nona ærnem beoðor ærnem nidren arcun cunað ele harassan fidine."
[007400 (63.38)],"    Sing ðis nygon siðan & do ðin spatl on & blaw on & lege ða wyrta be ðæm ceace, & <gehalgie> hy syððan mæssepreost."
[007500 (63.40)],    Singe ðas <orationes> ofer.
[007600 (66.7)],"    Þas gebedu þriwa man sceal singan ælc þriwa on þysne drænc, & þæs mannes oruð eallinga on þone wætan þa hwile þe he hit singe."
[007700 (67.1)],"    Gif se mon sy innan forswollen, þæt he ne mæge þone wætan þicgean, sinc him on þone muþ innan."
[007800 (69.1)],"    Wið færlicre adle, sie clufehte wenwyrt, clate, bisceopwyrt, finul, rædic, wyl in ealað, syle drincan."
[007900 (70.1)],"    Wið lændenwyrce, finolsæd, betonican leaf grene, acrimonian nyoðewearde, gnid to duste, wes mid geswettan ealað, gewlece, syle hat drincan in stalle, stonde gode hwile."
[008000 (71.1)],"    Wið þeore, genim cwicrinde & æscrinde & berehalm, wel in wætere, genim alomalt mid ðy wætere, gebreow mid gryt cumb fulne ealað mid ðy wætere, geclænsa, ðonne læt standan ane niht gesweted mid hunige, drince nygon morgenas & ete secgleac & cropleac & cymen tosomne & nænigne oþerne wætan ne ðige."
[008100 (72.1)],"    Gif ðeor sy in men, wyrc drænc, nim þas wyrte, nyoþowearde finul & bisceopwyrt, æscðrote, ealra efenmicel, þyssa <twega> mæst ufonwearde rudan & betonican, ofgeot midIIImædrum ealoð, & gesingeIIImæssan ofer, drince ymbe twa niht þæs ðe hy ofgoten <sien>, syle drincan ær his mete & æfter."
[008200 (73.1)],"    Drænc wið ðeore, nim ðas wyrte neoðowearde, ceasteræsc, ontre, ðas ufonwearde betonican, rude, wermod, acremonia, felterre, wuduþistel, feferfuge, æþelferðingcwyrt, ofgeot mid ealað, læt stondan ane niht, drinceVIIIImorgenas lytle bollan fulle swiðe ær & ete sealtne mete & nowiht fersces."
[008300 (74.1)],"    Wyrc ðeordrænc godne, genim wermod & boðen, acrimonian, pollegan, ða smalan wenwyrt, feltere, ægwyrt, ðyorwyrt, <ceasteræsces> twa snada, eofolan þreo snada, cammucesIV, wuduweaxan godne dæl, & curmeallan, gescearfa ða wyrta in god hluttor eala oððe in god wylisc eala, læt standanIIIniht bewrogen, syle drincan scænc fulne tide ær oþrum mete."
[008400 (75.1)],"    Wið þeore & wið sceotendum wenne, genim boðen & gearwan & weoduweaxan & hræfnes fot, do in god eala, syle drincan on dægeIIIdrænceas."
[008500 (76.1)],"    Gif ðeor sy gewunad in anre stowwe, wyrc gode beðingce, genim ifig ðe on stane wyxð on eorþan, & gearwan & wudubindan leaf & cuslyppan & oxanslyppan, gecnuca hy ealle swiðe wel, lege on hatne stan in troge, do hwon wæteres in, læt reocan on þæt lic, swa him ðearf sy, oððæt col sy, do oþerne hatne stan in, beþe gelome, sona him bið sel."
[008600 (77.1)],"    Wið ðeore, ealhtre, wælwyrt, weoduweaxe, æscrind in eorþan, cneowholen, wermod se hara, rædic, ceasteræsc, lytel sauinan."
[008700 (78.1)],"    Gif se uic weorðe on mannes setle geseten, þonne nim ðu clatan moran, þa greatan,IIIoððeIIII, & berec hy on hate æmergean, & ateoh þonne ða ane of ðan heorðe & cnuca & wyrc <swylce> an lytel cicel, & lege to þæm setle swa ðu hatost forberan mæge, þonne se cicel colige, þonne wyrc þu ma & lege to, & beo on stilnesse dæg oððe twegen, þonne þu þis do, hit is afandad læcecræft, ne delfe hy nan man þa moran mid isene, & mid wætere ne þwea, ac strice hy mid claðe clæne, & do swiþe þynne clað betweonan þæt setl & ðone cicel."
[008800 (83.1)],"    Gif se wyrm sy nyþergewend oððe se bledenda fic, bedelf ænne wrid cileþenigan moran & nim mid þinum twam handum <uppeweardes>, & sing þæroferVIIIIpaternostra, æt þam nigeðan ætlibera nos a malo, bred hy þonne up, & nim of þam ciðe & of oþrum þæt þær sy an lytel cuppe ful, & <drenc> hy þonne & beðige hine mon to wearman fyre, him bið sona sel."
[008900 (84.1)],"    Eft wið þon ylcan, læt niman ænne greatne cwurnstan & hætan hine & lecgan hine under þone man, & niman wælwyrt & leomucan & mugcwyrt & lecgan uppan þone stan & on under, & do þærto ceald wæter, & læt reocan þone bræð upon þone man, swa hat swa he hatust forberan mæge."
[009000 (85.1)],"    Gif fot oððe cneow oððe scancan swellan, nim neoðewearde betonican oððe elehtran, cnuca hy swiþe, mænge wiþ <smalan> hwætenan meoluwe, clæme on þæt geswel."
[009100 (86.1)],"    Wið micclum lice & <cringcadle> wyrce sealfe, wyll in buteran þas wyrta, elenan moran, & hegerifan ufewearde, & sauinan & curmeallan & feferfugean & dolhrunan & brunwyrt, awringc ðurh clað, hafa þonne gegniden & gebærned sealt & an penigweorð swefles."
[009200 (87.1)],"    Writ ðis ondlang da earmas wiþ dweorh, & gnid cyleðenigean on ealað,sanctus macutus sancte uictorici."
[009300 (88.1)],"    Writ þis ondlang ða earmas wið dweorh, & gnid cyleþenigean on ealað,sanctus macutus, sancte uictorici."
[009400 (89.1)],"    Wið wennas æt mannes heortan, nim hwerhwettan & rædic & smælne tunnæp & garleac & suþerne wuda & fifleafan & pipor on unsodenan hunige, & wring ðurh clað & pipera þonne & wylle þonne swiðe."
[009500 (90.1)],"    Þis gebed man sceal singan on ða blacan blegeneIXsiðum,tigað."
[009600 (90.2)],"    Wyrc þonne godne cliðan, genim anes æges gewyrðe greates sealtes & bærn on anan claðe þæt hit si þurhburnen, gegnid hit þonne to duste & nim þonne þreora ægra geolcan & gemængc to þam duste, þæt hit sy swa stið þæt hit wille wel clyfian, & geopenige mon þonne þone dott & binde þone cliðan to þan swyle <swa> ðe þearf sy."
[009700 (90.7)],"    Wyrc him þonne sealfe, ðæt hit halige, genim æðelferðingcwyrt & elehtran & reade fillan & merce, gecnuca ealle tosomne & wyll on ferscre buteran."
[009800 (91.1)],"    Gif men eglað seo blace blegen, þonne nime man great sealt, bærne on linenum claðe swa micel swa an æg, grinde þonne þæt sealt swiþe smæl, nime þonne þreora ægra geolcan, swinge hit swiðe togædere & lege hitVIniht þærto, nim þonne eorðnafelan & grundeswylian & cawelleaf & eald smera, cnuca þæt eal tosomne & lege hit þreo niht þærto, nim þonne gearwan & grundewylian & bræmbelleaf & clæne spic, cnuca togædere & lege þærto, him bið sona sel, oððæt hit hal sy, & ne cume þær æt nan wæta, butan of þan wyrtan sylfan."
[009900 (92.1)],"    Gif þin heorte ace, nim ribban & wyl on meolce, drinc nygon morgenas, þe bið sona sel."
[010000 (94.1)],    Her syndon læcedomas wið ælces cynnes omum & onfeallum <&> bancoþum eahta & twentige.
[010100 (94.3)],"    Grenes merces leaf gecnucude mid æges þæt hwite & ecedes dræstan, smyre on þa stowe þær þæt sar sy."
[010200 (95.1)],"    Wið omum & <blegnum>,Cristus natus aaius sanctus a christus passus aaius a christus resurrexit a mortuis aaius sanctus aa superare potens."
[010300 (96.1)],"    Wið omum & ablegnedum, sur meolc, wyrce cealre & beþe mid cealre."
[010400 (97.1)],"    Eft, genim beordræstan & sapan & æges þæt hwite & ealde grut, lege on wið omena geswelle."
[010500 (98.1)],"    Eft, wið omena geberste, sitte on cealdum wætere, oððæt hit adeadad sy, teoh þonne up, sleah þonne feower scearpan ymb þa poccas utan & læt yrnan þa hwile þe he wille."
[010600 (98.3)],"    & wyrc þa sealfe, brunewyrt, merscmergyllan & reade netlan, wel on buteran, smyre mid, & beþe mid þam wyrtum ."
[010700 (99.1)],"    Eft, angeltwæccan, gegnid swiþe, do eced to & bind <on> & smyre mid."
[010800 (100.1)],"    Eft, safinan, gegnid to duste & <mængc> wið hunige, & smyre mid."
[010900 (101.1)],"    Eft, wið <þon> ylcan, genim gebrædde ægru, meng wið ele, lege on, & besweþe mid betan leafum."
[011000 (102.1)],"    Eft, cealfes scearn oððe ealdes hryþeres wearm, & lege on."
[011100 (103.1)],"    Eft genim heoretes sceafeþan of felle, ascafen mid pumice, & wese mid ecede & smyre mid."
[011200 (104.1)],"    Eft, genim eofores geallan oððe oþeres swynes, & smyre mid þær hit sar si."
[011300 (105.1)],"    Wið þon ylcan, genim <swalwan> nest & gebræc mid ealle & gebærne mid scearne mid ealle, & gegnid to duste & mæng wiþ eced, & smyre mid."
[011400 (106.1)],"    Eft, gehæt ceald wæter mid isene, & beþe mid gelome."
[011500 (107.1)],"    Wið hwostan & neorunyse, wyl sealuian & finol on geswettum ealoð & sup hat, do swa swa oft swa þe þearf sie."
[011600 (108.1)],"    Wið morgenwlætunga, wyl on wætre eorþgeallan, swet mid hunige, sele him godne bollan fulne on morgenne."
[011700 (109.1)],"    Wið þon þe mon blode wealle þurh his muð, genim betonican þreora <trymessa> gewæge & cole gate meoloc þreo cuppan fulle, & drince, þonne bið he sona hal."
[011800 (110.1)],"    Wið ælces <dæges> monnes tydernesse innewearde, genime wegbrædan, do on win, <supe> þæt wos, & ete þa wyrta, þonne deah hit wið æghwylcre innancundre unhælo."
[011900 (111.1)],"    Gif man sceorpe on þone innað, galluc hatte, delf þa <moran>."
[012000 (112.1)],"    Wið eagena teara, heortes hornes axan, do on geswet win, do to duste, do godne cucelere fulne, ægscylle fulle wines oððe godes ealað, & hunig, syle <drincan> ær on mergen."
[012100 (113.1)],"    Wið earon æþele drænc, genim hrædic nyþeweardne & elenan, þa bradan biscopwyrt & cassucleaf, rudan & rosan, safenan, feferfuigan, gebeat ealle tosamne, ofgeat mid ænne sester fulne ealoð ær þu mete þicge."
[012200 (114.1)],"    Wið lungenadle & breostwræce, genim merces sæd & diles sæd, gnid, wyl, & gemæng wið huniges teare, do sumne dæl pipores, & do him þreo snæda on nihtnyhstig."
[012300 (115.1)],"    Wið healsomena, smyra hy sona mid hryþeres geallan & swiþost mid oxan, him bið sona sel."
[012400 (116.1)],"    Wið lændenece, genim betonicanXpænega gewæge, do þær geswettes wines to twegen <bollan> fulle, mæng wið hat wæter, syle hit nistigum drincan."
[012500 (117.1)],"    Wið utsihte, <genim> lemocan, wyl hy on <meda> gemetlice mid <smalan> hwætenan melowe, do hryþeres smera to oððe sceapes, syle him etan wearm."
[012600 (118.1)],"    Gif hors gescoten sy oððe oþer neat, nim ompran sæd & scyttisc wex, gesinge maessepreostXIImæssan ofer & do halig wæter on, & do þonne on þæt hors, oððe on swa hwylc neat swa hit sie, hafa þe þa wyrta symle mid."
[012700 (119.1)],"    Gif men synd wænnas gewunod on þæt heafod foran oððe on ða eagan, wring neoþewearde cuslyppan & holleac in ða næsþyrlo, læt licgan upweard gode hwile, þis is gewis læcedom."
[012800 (120.1)],"    To monnes stæmne, nim cyrfillan & wuducyrfillan, biscopwyrt, ontran, grundeswyligean, wyrc to drænce on hluttrum ealað."
[012900 (120.2)],"    Nim þreo snada buteran, gemængce wið hwæten meola, & gesylte, þyge mid ðy drænce, do swa neogan morgnas, ma gif þe þearf sy."
[013000 (121.1)],"    Wið angcbreoste, wyll holenrinde on gate meolce & sup <wearm> nyhstig."
[013100 (122.1)],"    Wið ðone <swiman>, nim rudan & salfian & finul & eorðifig, bettonican & lilian, cnuca ealle þas wyrta tosomne, do on ænne pohchan, ofgeot mid wætere, gnid swyðe, læt sigan ut on sum fæt, nim þone wætan & wyrm, & lafa þin heafod mid, do swa oft swa þe þearf sy."
[013200 (123.1)],"    Wyrc godne drenc wið sidece, wyl betonican & <pollegian> in aldum wine, do inXXVII<piporcorna> gegrundenra, syle him on nihtnyhstig godne scenc fulne wearmes, & gereste gode hwile æfter ðæm drence on ðam saran sidan."
[013300 (124.1)],"    Wið ðon ylcan, wyll in ealaþ þa haran hunan & rudan, geswet mid hunige, syle drincan on mergene on nihtnihstig godne bollan fulne, & oðerne þonne he restan wille, & symle reste ærest on ða saran sidan oððæt he hal sy."
[013400 (125.1)],"    Eft, wið sidece, genim <hocleaf> grene, cnuca swiðe, mænge wið ele þæt hit sy swylce clam, clæm ðonne on ða sidan þær se sy mæst & wrið mid claðe, læt swa gewriðen þreo niht, þonne bið se man hal."
[013500 (126.1)],"    Wið fotadle, genim betonican, wyl in wætere, bewyll þriddan dæl, syle þonne drincan, & ða wyrt gecnuca, lege on wundorlice hraðe þæt sar gelyhteð, þæs ðe gelærede læceas secgeað."
[013600 (127.1)],"    Wið ðære miclan <siondan> fotadle, þære ðe læceas hatað podagre, seo adl bið aswollen & heo sihð wursme & gilstre & seonuwa fortogene & ða tan <scrincað> up, genim grundeswyligean, ða ðe on ærenu wexeð, & þa readan wudufillan, bega efenfela, cnuca wið ealdum swines rysle, wyrc to clame, do on ða fet, wrið mid claðe on niht, & ðweah eft on morgen & dryg mid claðe, smyre mid henne æges <þy> hwitan, do eft nyowne clam, do swaVIIniht, þonne bið ða seonuwa rihte & ða fet hale."
[013700 (128.1)],"    Wyrc drænc wiþ <þon> ylcan, genim ða ylcan grundeswyligean & hindheoloðan & ða smalan cliðwyrt & wuduhrofan & pollegian, ealra efenfela, do in win oððe on wylisc eala, syle <drincan> godne scænc fulne on nihtnihstig, þes drænc is god wið endwerce & wið <þeohwerce> & wið fotswilum."
[013800 (129.1)],"    Wið giccendre wombe, wyll pollegian on wætere, syle supan swa he hatost mæge aræfnan, ðam men bið sona se gicða læssa."
[013900 (130.1)],"    Wyrc sealfe wið lusum, wyll in buteran nyoðeweardne hymlic & wyrmod oððe boðen, smyre mid þæt heafod, seo sealf gedeð þæt þær bið þara lusa læs."
[014000 (131.1)],"    Wyrc godne drænc wið lusum, genim lufestice & wyrmod & hymlic, doo in eala, syle drincan on nihtnihstig godne bollan fulne."
[014100 (132.1)],"    Wið innoðes <hefignesse>, syle etan rædic mid sealte, & eced supan, sona bið þæt mod leohtre."
[014200 (133.1)],"    Wið fleogendan attre, asleahIVscearpan on feower healfa mid æcenan brande, geblodga ðone brand, weorp on weg, sing ðis onIII,Matheus me ducat, marcus me conseruat, lucas me liberat, iohannes me adiuuat semper amen. Contriue deus omnem malum et nequitiam per uirtutem patris et filii et spiritus sancti sanctifica me, emanuhel, esus christus, libera me ab omnibus insidiis inimici, benedictio domini super caput meum, potens deus in omni tempore, amen."
[014300 (136.1)],"    Wið lusan, sealf, cummuc, clofðung, rædic, wermod, ealra efenfela, gecnuca to duste, gecned wið ele, smyre mid ealne ðone lichoman."
[014400 (137.1)],"    Nim eac meldon ða wyrt, gewyrc to duste swiðe smale, do in hat wæter, syle drincan, sona ða lys & oðre lytle wyrmas swyltað."
[014500 (138.1)],"    Nim eac wermod & marufian & wyl gelice micel ealra, wyll in wine oððe on geswettum wætere, gedo þriwa on þone nafolan, þonne swylteð ða lys & oðre lytle wyrmas."
[014600 (139.1)],"    Nim eac cylendran wið ðon, wyll in eala swiðe, smyre mid þæt heafod."
[014700 (140.1)],"    Gif hryðera steorfan, do in halig wæter grundeswyligean & springcwyrt & attorlaðan neoðwearde & cliðwyrt, geot on ðone muð, sona hy batigeað."
[014800 (141.1)],"    Wiþ lungenadle hriðerum, þa wyrt on <worðigum>, heo bið gelic hundes micgean ðære wyrte, þær wexeð <blaca> bergean eal swa micele swa oðre <pysan>, gecnuca, do in halig wæter, do þonne on muð þæm hryþerum."
[014900 (141.5)],"    Genim þa ylcan wyrte, do in glede, & finol & cassuc & godeweb & recels, bærn eal tosomne on ða healfe ðe se wind sy, læt reocan on ðone ceap."
[015000 (142.1)],"    Weorc <cristes> mæl of cassuce fifo, sete on feower healfe þæs ceapes & an to middes."
[015100 (142.2)],"    Sing ymb þone ceap,Benedicam dominum in omni tempore usque in finem, & benedicite & letanias & pater noster, stred on halig wæter, bærn ymb recels & godeweb, & geeahtige mon ðone ceap, syle þone teoþan pænig for gode, læf syþðan <botigean>, do ðus þriwa."
[015200 (143.1)],"    Gif sceap sy abrocen, & wið færsteorfan, cæsteræsc, elehtre, wulfescamb, finol, stancrop, wyrc to duste, do in halig wæter, geot in þæt abrocyne sceap & stred on ða <oþru> þriwa."
[015300 (144.1)],"    Wið poccum & sceapa hreoflan, elehtre & eoforfearn neoðweard, sperewyrt ufanwearde, agrundene greate beane, cnuca ealle tosomne swiðe smale in hunig & in halig wæter & gemengc well tosomne, do in muð mid cucylere ane snade, þreo symle ymb ane niht, nigon siðum gif micel þearf sy."
[015400 (145.1)],"    Wið swina færsteorfan, do a in heora mete, seoð <clitan>, syle etan, nim eac elehtran, bisceopwyrt & cassuc, ðefeþorn, hegerifan, haranspicel, sing ofer feower mæssan, drif on fald, hoh ða wyrte, on feower healfe & on þan dore, bærn, do recels to, læt yrnan ofer þone rec."
[015500 (146.1)],"    Wið þeofentum,luben luben niga efið niga efið fel ceid fel, delf fel cumer orcggaei ceufor dard giug farig widig delou delupih."
[015600 (147.1)],"    Wið hondwyrmmum, scipteron, swefl, pipor, hwit sealt, mængc tosomne, smyre mid."
[015700 (148.1)],"    Eft, wex, swefl, & sealt, mængc, smyre mid."
[015800 (149.1)],"    Gif nægl of honda weorðe, nim hwætene corn, gecnuca, mængc wið hunig, lege on ðone finger, wyll slahþornrinde, þweah mid ðy drænce."
[015900 (150.1)],"    Wið hwostan, wyll curmeallan wyrtruman, wyrc to duste, syle him on wine drincan, sona se hwosta blinneð."
[016000 (151.1)],"    Wið maganwyrce & gif he bið toblawen se innoð, wringc pollegian in ceald wæter oððe in win, syle drincan, him bið sel."
[016100 (152.1)],"    Wið ðon ðe wif færunga adumbige, genim pollegian & gnid to duste & in wulle bewind, alege under þæt wif, hyre bið sona sel."
[016200 (153.1)],"    Wið þeor, rose & rude, elene & feferfuge, rædic & bisceopwyrt, saluie & sauine, eferðrote."
[016300 (154.1)],"    Eft oþer, <fane> & feferfuge, garleac & rædic, ellenrind inneweard & cyrse, netele, pipor, minte þe wyxð be þære ea, nim mealteala, ofgeot ða wyrta nygon niht & syle drincan <nyxtigum>."
[016400 (155.1)],"    Gif þu wille wyrcean godne drænc wið <ælcum> <yfele> sy hit on heafde, sy þær hit sy, þonne genim þu saluian leaf & rudan leaf & heldan leaf & finoles cerfillan leaf & hegeclifan leaf & persoces leaf & reades seales leaf, ealra efenfela, cnoca hy tosomne & lege on wine oððe on hluttran ealað, & wring þonne of þa wyrta, & nim þonne hunig be dæle & swet þone drænc, drinc hine þonne anre tide ær þu þe wille blod lætan, beþa þe þonne þa hwile to hatum fyre & læt yrnan þone drænc into ælcan lime, gif þu him ænige hwile befylgest, þu ongitst þæt he is frymful to beganne."
[016500 (156.1)],"    Wið metecweorran, genim eorðgeallan, drig to duste, scad on eala oððe on swa hwæt swa þu drincan wille, þe bið sel."
[016600 (157.1)],"    Wið þæt man ne mæge slapan, genim hænnebellan sæd & tunmintan seaw, hrer togædere & smyre þæt heafod mid, him bið sel."
[016700 (161.1)],"    Gif hors bið gewræht, þonne scealt þu sweþan þas word,Nabborede unde uenisti tribus uicibus, credidi propter tribus uicibus, Alpha et o initium et finis, crux mihi uita est et tibi mors inimice, pater noster."
[016800 (162.1)],"    Wið cyrnel, Neogone wæran noðþæs sweoster, þa wurdon þa nygone toVIII, & þaVIIItoVII, & þaVIItoVI, & þaVItoV, & þaVtoIIII, & þaIIIItoIII, & þaIIItoII, & þaIItoI, & þaIto nanum, þis þe lib <beo> cyrneles & scrofelles & <weormes> & æghwylces yfeles, sing benedicite nygon siþum."
[016900 (163.1)],"    Þis mæg horse wið þon þe him bið corn on þa fet,Geneon genetron genitul catalon care trist pabist etmic forrune naht ic forrune nequis annua maris scana nequetando."
[017000 (164.1)],"    Gif hors bið gesceoten,Sanentur animalia in orbe terre et ualitudine uexantur in nomine dei patris et filii et spiritus sancti extinguatur diabolus per inpositionem manuum nostrarum, quis nos separabit a caritate christi, per inuocationem omnium sanctorum tuorum, per eum qui uiuit et regnat in secula seculorum, amen, Domine quid multiplicati sunt, III, iube, solue, deus, ter, catenis."
[017100 (168.1)],"    Wið utsihte, þysne pistol se ængel brohte to rome, þa hy wæran mid utsihte micclum geswæncte."
[017200 (168.2)],"    Writ þis on swa langum bocfelle þæt hit mæge befon utan þæt heafod, & hoh on þæs mannes sweoran þe him þearf sy, him bið sona sel."
[017300 (172.1)],"Ecce dolgula medit dudum beðegunda breðegunda elecunda eleuachia mottem mee renum orþa fueþa letaues noeues terre dolge drore uhic alleluia, singe man þis gebed on þæt se man drincan wille, nygan siþan, & pater noster nigan siþan."
[017400 (173.1)],"    Wið cyrnla,Arcus super assedit uirgo, cana bis, lux et ure, cana bis, sing ðis nigon siþan &pater noster VIIIIon anum berenan hlafe, & syle þan horse etan."
[017500 (174.1)],"    Wyrc lungensealfe, nim cost & suðerne wuda, hylwyrt, garclife, bete þe bið ansteallet."
[017600 (175.1)],"    Wið gedrif, nim snægl & afeorma hine & nim þæt clæne fam, mengc wið wifes meolc, syle þicgan, him bið sel."
[017700 (176.1)],"    Wið horsoman & mannes, sing þis þriwa nygan siðan on æfen & on morgen, on þæs mannes heafod ufan, & horse on þæt wynstre eare, on yrnendum wætere, & wend þæt heafod ongean stream,In domo mamosin inchorna meoti otimimeoti quoddealde otuuotiua et marethin, Crux mihi uita et tibi mors inimice, alfa et o, initium et finis, dicit dominus."
[017800 (177.1)],"    Wið oman, genim ane grene gyrde & læt sittan þone man on middan huses flore, & bestric hine ymbutan & cweðo pars et o uilia pars et pars inopia est, alfa et o, initium et finis."
[017900 (178.1)],"    Arestolobius wæs haten an cing, he wæs wis & læcecræftig, he þa gesette forþon godne morgendrænc wið eallum untrumnessum þe mannes lichoman iondstyriað innan oððe utan."
[018000 (178.3)],"    Se drænc is god wið <heafodece> & wið brægenes hwyrfnesse & weallunge, wið seondre exe, wið lungenadle & liferwerce, wið seondum geallan & þære geolwan adle, wið eagena <dimnesse>, & wið earena swinsunge & ungehyrnesse, & wið breosta hefignesse & hrifes aþundennesse, wið miltan wærce & smælþearma, & wið ornum utgange & wið þon þe mon gemigan ne mæge, wið <þeohece> & sina getoge, wið cneowwærce & fotgeswelle, wið ðam micclan lice & wið <ornum> giccendum blece & þeorgeride & æghwylcum attre, wið ælcre untrumnesse & ælcre feondes costunge."
[018100 (178.13)],    Gewyrc þe dust genoh on hærfeste & nytta þonne þe þearf sy.
[018200 (178.14)],"    Wyrc þonne drænc of þyssum wyrtum, nim merces sæd drige, & finoles sæd & petersylian sæd & feldmoran sæd & felterran sæd, þæt is eorðgeallan, diles sæd & rudan sæd, cawel sæd & cylle <þenian> sæd & feferfuigan sæd & twa mintan, þæt is tunminte & horsminte, & betonican sæd & luuestices sæd & alexandrian sæd & saluian sæd & slarian sæd & wermodes sæd & sæþerian sæd & biscopwyrte sæd horselenan & sæd & beolonan sæd, þæt is hænnebelle, acrimonian sæd, þæt is garcliue, & stancroppes sæd, marubian sæd, þæt is harehune, & neptan sæd & wuduhrofan sæd & wudumerces sæd, eoforþrotan sæd, do ealra þyssa wyrta efenfela."
[018300 (178.24)],"    Nim þonne þyssa wyrta ælcre anre swa micel swa þara oþra twa, þæt is cymen & cost & piper & gingifra & hwit cudu."
[018400 (178.26)],"    Wyrc þas wyrta ealle to <swiþe> smalan duste & do þæs dustes godne cucelere fulne on ane scæncecuppan fulle cealdes wines & syle drincan on nihtnyhstig, nytta <þyses> drænces, þonne þe þearf sy."
[018500 (178.30)],"    Gif man scyle mugcwyrt to læcedome habban, þonne nime man þa readan wæpnedmen & þa grenan wifmen to læcecræfte."
[018600 (179.1)],"    Þis deah wið fotece, genim elenan moran & eferþrotan moran & doccan moran, wyll swiðe well on buteran, dreahna ut þurh wyllene clað, læt colian, æfter smyre syþþan þæt geswel, him bið sona sel."
[018700 (180.1)],"    Wið hwostan, hu he missenlice on man becymð & hu his man tilian sceal."
[018800 (180.3)],"    Se hwosta hæfð mænigfealdne tocyme, swa ða swat beoð missenlicu, hwilum he cymð of ungemætfæstre hæto, hwilum of ungemetfæstum cyle, hwilum of ungemætlicre wætan, hwilum of ungemætlicre drignesse."
[018900 (180.7)],"    Wyrc drænc wið hwostan, genim mascwyrt, seoð on cyperenan cytele & wyll oððæt heo sy swiþe þicce, & heo sy of hwætenum mealte geworht, genim þonne eoforfearnes mæst, biscopwyrt, hindhæleþan, dweorgedwostlan, singrenan, do eall on fæt, syle drincan middeldagum, & forga sur & sealtes gehwæt."
[019000 (181.1)],"    Wið hwostan eft, genim hunan, seoð on wætere, syle swa wearme drincan."
[019100 (182.1)],"    Eft, genim clifwyrt, sume men hatað foxes clife, sume eawyrt, & heo sy geworht ofer midne sumor, seoð ða on wætere <oððæt>."
[019200 (182.4)],    <Geþicge>.
[019300 (183.1)],"    Gif wænnas eglian mæn æt þære heortan, gange mæden man to wylle þe rihte east yrne & gehlade ane cuppan fulle forð mid ðam streame, & singe þæron credan & pater noster & geote þonne on oþer fæt, & hlade eft oþre & singe eft credan & pater noster, & do swa þæt þu hæbbe þreo, do swa nygon dagas, sona him bið sel."
[019400 (184.1)],"    Wið heortwærce, rudan gelm, seoð on ele & do alwan ane ynsan to smyre mid þy, þæt stilð þæm sare."
[019500 (185.1)],"    Wið heortece, gif him on innan heard heortwærc sy, þonne him wyxst wind on þære heortan & hine þegeð þurst, & bið unmihtiglic."
[019600 (185.3)],"    Wyrc him þonne stanbæð, & on þæm ete suþerne rædic mid sealte, <mid> þy mæg seo wund wesan gehæled."
[019700 (186.1)],"    Wið heortece eft, genim giðrifan, seoð on meolce, syle <drincan> syx dagas."
[019800 (187.1)],"    Eft, neoþeweard eoforfearn, giðrifan, wegbrædan, wyl tosomne, syle drincan."
[019900 (188.1)],"    Wið breostnyrwette, þus sceal beon se læcecræft geworht, þæt man nime ane cuppan gemeredes huniges & healfe cuppan clænes gemyltes spices, & <mænge> on gemang þæt hunig & þæt spic togædere, & wylle hit oððæt hit beo wel briwþicce, forþan hit wile hluttrian for þan spice & drige mon beana & grinde hy syðþan & do þærto be þæs huniges mæþe, & pipra hit syþþan swa swa man wille."
[020000 (189.1)],"    Þry dagas syndon on geare þe we egiptiaci hatað, þæt is on ure geþeode plihtlice dagas, on þam natoþæshwon for nanre neode ne mannes ne neates blod sy to wanienne, þæt is þonne utgangendum þam monþe þe we aprelis hatað se nyhsta monan dæg an, þonne is oþer ingangendum þam monþe þe we agustus hatað se æresta monan dæg, þonne is se þridda se æresta monan dæg æfter utgange þæs monþes decembris."
[020100 (189.8)],"    Se þe on þysum þrim dagum his blod gewanige, sy hit man, sy hit nyten, þæs þe we secgan gehyrdan þæt sona on þam forman dæge oþþe þam feorþan dæge his lif geændað, oþþe gif his lif længre bið, þæt to þam seofoþan dæge ne becymð, oððe gif he hwilcne drænc drincð þam þrim dagum his lif he geændað binnanXVdagum, gif hwa on <þisum> dagum acænned bið, yfelum deaðe he his lif geændað, & se þe on <þysum> ylcum þrim dagum gose flæsces onbyrigeð, binnan feowortiges daga fyrste he his lif geændað."
[020200 (190.25)],"    Sancte rehhoc & sancte rehwalde & sancte cassiane & sancte germane & sancte <sigismunde> <rex>, gescyldað me wið ða laþan poccas & wið ealle yfelu, amen."
