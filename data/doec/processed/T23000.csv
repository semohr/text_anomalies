id,text
[000100 (1.1)],"    Her is seo <gesetenis> Alexandres epistoles þæs miclan kyninges & þæs mæran Macedoniscan, þone he wrat & sende to Aristotile his magistre be gesetenisse Indie þære miclan þeode, & be þære widgalnisse his siðfato & his fora, þe he geond middangeard ferde."
[000200 (1.4)],    Cwæþ he þus sona ærest in fruman þæs epistoles.
[000300 (2.1)],"    Simle ic beo gemindig <þin>, ge efne betweoh tweondan <frecennisse> ura gefeohta, þu min se leofesta lareow & efne to minre meder & geswystrum þu me eart se leofesta freond."
[000400 (2.3)],"    Ond for þon þe ic þe wiste wel getydne in wisdome, þa geþohte ic for þon to þe to writanne be þæm þeodlonde Indie & be heofenes gesetenissum & be þæm unarimdum cynnum nædrena & monna & wildeora, to þon þæt hwæthwygo to þære ongietenisse þissa <niura> þinga þin gelis & <gleawnis> <to> geþeode."
[000500 (2.6)],"    Þeoh to þe seo gefylde gleawnis & snyttro <&> naniges fultumes <abædeð> sio lar þæs rihtes hwæþere ic wolde þæt þu mine dæde ongeate, þa þu lufast & þa þing þe ungesewene mid þe siond, þa ic in Indie geseah þurh monigfeald gewin & þurh micle frecennisse mid greca herige."
[000600 (3.1)],"    Þa ic þe write & cyþe, & æghwylc þara is wyrðe synderlice in gemyndum to habbanne æfter þære wisan þe ic hit oferseah."
[000700 (3.2)],    Ne gelyfde ic æniges monnes gesegenum swa fela wundorlicra þinga þæt hit swa beon mihte ær ic hit self minum eagum ne gesawe.
[000800 (3.4)],"    Seo eorðe is to wundrienne hwæt heo ærest oþþe godra þinga c<../images/etail.gif>nne, <oððe> eft þara yfelra, þe heo þæm sceawigendum is æteowed."
[000900 (3.5)],"    Hio is cennende þa fulcuþan <wildeora> <&> <wæstma> & wecga oran, & wunderlice wyhta, þa þing eall þæm monnum þe hit geseoð & sceawigað wæron uneþe to gewitanne for þære missenlicnisse þara hiowa."
[001000 (4.1)],"    Ac þa ðing þe me nu in gemynd cumað ærest þa ic þe write, þy læs on me mæge idel spellung oþþe scondlic leasung beon gestæled."
[001100 (4.2)],    Hwæt þu eac sylfa const þa gecynd mines modes mec a gewunelice healdon þæt gemerce soðes & rihtes.
[001200 (4.3)],    Ond ic sperlicor mid wordum sægde þonne hie mid dædum gedon wærun.
[001300 (4.4)],    Nu ic hwæþre gehyhte & gelyfe þæt þu þas þing ongete swa þu me ne talige owiht gelpan & secgan be þære micelnisse ures gewinnes & compes.
[001400 (4.6)],    For ðon ic oft wiscte & wolde þæt hyra læs wære swa gewinfulra.
[001500 (5.1)],"    Ic ðæs þoncunge do greca herige & swyðost þæm mægene þære iuguþe & þæm unforswyþdum urum weorode, for þon on ieþum þingum hie me mid wæron & on þæm earfeðum no from bugon."
[001600 (5.3)],    Ac hie on þære geþylde mid me a wunedon þæt ic wæs nemned ealra kyninga kyning.
[001700 (5.4)],    Þara weorðmynta blissa þu min se leofa lareow.
[001800 (5.5)],    Ond ic nu þas þing write to þe gemænelice & to Olimphiade minre meder & minum geswustrum for þon incer lufu sceal beon somod gemæne.
[001900 (5.6)],"    & gif hit oþor bið, þonne æteawest þu læsson þonne ic nu ær to þe gelyfde."
[002000 (6.1)],"    On þæm ærrum gewritum þe ic þe sende, ic þe cyþde & getacnode be þære asprungnisse sunnan & monan & be tungla rynum & gesetenissum & be lyfte tacnungum."
[002100 (6.3)],    Þa ðing eall ne magon elcor beon buton micelre gemynde swa geendebyrded & forestihtod.
[002200 (6.4)],    Ond nu þas niwan spel ic þe ealle in cartan awrite.
[002300 (6.4)],"    Ðonne þu hie ræde, þonne wite þu þæt hie ealle swylce wæron swa þam gemyndum gedafenode þines Alexandres þe to sendanne."
[002400 (7.1)],    On Maius þæm monþe Persea se kyning Dariun æt Gande þære ea we hine oforcwomon & oferswyðdon & us þær in onweald geslogon eal his londrice.
[002500 (7.2)],    Ond we þær settan & geendebyrdedon ure gerefan þæm eastþeodum & monegum cynelicum weorðmyndum we wæron gewelgode.
[002600 (7.4)],"    On þæm ærron epistole ic þe þæt sægde & þy læs þæt eow seo sægen monifealdlicor bi þon þuhte to writanne, ic þa wille swa lætan, & þa secgon þe nu ðær gewurdon."
[002700 (8.1)],    On Iulius monðe on þæm ytemestum dagum þæs monðes we cwomon in Indie lond in Fasiacen þa stowe.
[002800 (8.2)],    Ond we þa mid wunderlicre hreðnisse Porrum þone cyning ofercwomon & oferswyðdon.
[002900 (8.3)],"    Ond we ealle his þeode on onwald onfengon, & <on> þæm londe we wæron monegum cynelicum weolum geweorðode."
[003000 (8.4)],    Ac ic wolde þæt þu þa ðing ongeate þa ðe weorðe sindon in gemyndum to habbanne.
[003100 (8.5)],"    Ærest ic þe write be þære unarimedlican mengeo his weoredes, þæs wæs buton unarimedlican feþum, sixtene þusend monna & eahta hund eoredmanna ealle mid heregeatwum gegerede."
[003200 (8.8)],"    & we þa þær genoman feower hund elpenda, & on þam ufan stodon gewæpnode scyttan, & þa torras & þa scylfas on him bæron þa elpendas þe ða byrnwigon onstodan."
[003300 (8.10)],    Æfter þon we ða cynelican burh Porres mid urum wæpnum in eodon.
[003400 (8.11)],    Ond his healle & þa cynelican geseto his sceawedon.
[003500 (8.11)],"    Þær wæron gyldene columnan swiðe micle & trumlice & fæste, ða wæron unmetlice greate heanisse upp, ðara wæs þe we gerimdon be þæm gemete CCCC."
[003600 (8.13)],    Þa wagas wæron eac gyldne mid gyldnum þelum anæglede fingres þicce.
[003700 (8.14)],"    Mid þy ic ða wolde geornlicor þa þing geseon & furðor eode þa geseah ic gyldenne wingeard trumlicne & fæstlicne, & þa twigo his hongodon geond þa columnan."
[003800 (8.16)],    Ða wundrode ic þæs swiðe.
[003900 (8.16)],"    Wæron in þæm wingearde gyldenu leaf & his <hos> & his wæstmas wæron cristallum & smaragdus, eac þæt gimcyn mid þæm cristallum ingemong hongode."
[004000 (8.18)],    His brydburas & his heahcleofan ealle wæron eorcnanstanum unionibus & carbunculis þæm gimcynnum swiðast gefrætwode.
[004100 (8.20)],"    Uton hie wæron elpendbanum geworhte þa wæron wunderlice hwite & fægere & cypressus styde & laurisce hie utan wreþedon, & gyldne <styþeo> & aþrawene ðær ingemong stodon, & unarimedlicu goldhord þær wæron inne & ute & monifealdlicu hie wæron & missenlicra cynna."
[004200 (8.23)],    & monig fatu gimmiscu & cristallisce dryncfatu & gyldne sestras ðær wæron forð borenne.
[004300 (8.24)],    Seldon we þær ænig seolfor fundon.
[004400 (9.1)],"    Siðþan ic þa me hæfde þas þing eall be gewealdum, þa wilnode ic Indeum innanwearde to geseonne."
[004500 (9.2)],    Ða becwom ic on Caspiam þæt lond mid ealle mine herige.
[004600 (9.3)],    Þa wæs ðær seo wæstmberendeste eorþe ðæs þeodlondes.
[004700 (9.3)],    & ic swiðe wundrade þa gesælignesse þære <eorðan> & ic efne gefeonde in minum mode geornlicor ða lond sceawigean wolde.
[004800 (9.5)],    Þa sægdon us ða bigengean þæs londes þæt we us warnigan scoldon wið þa missenlican cynd nædrena & hrifra wildeora þy læs we on ða becwomon.
[004900 (9.7)],"    Þæra mænego in ðissum dunum & denum & on wudum, & on feldum eardigeað & in stanholum hie selfe digliað."
[005000 (9.8)],"    Ac hwæþre ma ic wolde þæm frecnan wege & siðfatum foeran ðonne þæm gehyldrum wegum, to ðon þæt ðone fleondon Porrum of þæm gefeohte þæt ic hine gemette ær he on þa westenu middangeardes gefluge."
[005100 (10.1)],    Ic me ða mid genom CC ladþeowa & eac L þe ða genran wegas cuðan þara siðfato.
[005200 (10.2)],"    Ða ferde we in Agustes monþe þurh þa weallendan sond, & þurh þa wædlan stowe wætres & ælcere wætan."
[005300 (10.3)],    & ic mede gehet þæm us cuþlice gelæddon þurh þa uncuðan land Indie & mec wolde mid mine herige onsund gelædon in Patriacen þæt lond.
[005400 (10.5)],"    & swiðast ic wilnade þæt hie me gelæddon to þæm dioglum godwebwyrhtum, ða þonne wunderlice of <sumum> treowcynne & of his leafum & of his flyse, þæs treowes spunnon & swa eac to godewebbe wæfon & worhtan."
[005500 (10.7)],"    Ac hie þa londliode tiolodon ma ussa feonda willan to gefremmanne þonne urne, for þon þe hie us gelæddon þurh þa lond þe þa unarefnedlican cyn nædrena & hrifra wildeora in wæron."
[005600 (10.10)],    Ða ongeat ic selfa & geseah of dæle þæt me þa earfeðu becwoman.
[005700 (10.10)],    For þon ic ær forlet & ne gymde þara nytlicra geþeahta minra freonda & þara monna þe me þæt logon þæt ic þæm wegum ferde.
[005800 (10.12)],"    Ða bebead ic minum þegnum & hie het þæt hie hie mid heora wæpnum gereden, & mid þy herige forðferdon."
[005900 (10.13)],"    & hie eac swylce þæt min weorod & þa mine þegnas & eal min here goldes & <eorcnanstana> þæt hie gehergad, & genumen hæfdon micel gemet mid him wægon & læddon."
[006000 (10.15)],    For þon hie wendon & ondredon gif hie hit behindon forleton þæt hiora fynd hit þonne deagollice genomon & onweg aleddon.
[006100 (11.1)],    Ond efne swiðe þa mine þegnas & eal min weorod wæs gewelgod þæt hie uneðe ealle þa byrðene þæs goldes mid him aberan & alædan meahton.
[006200 (11.2)],    Swelce eac heora wæpena noht lytel byrðen wæs for þon eal heora wæpenu þæra minra þegna & ealles mines weoredes & heriges ic <het> hie mid gyldenum þelum bewyrcean.
[006300 (11.4)],    Ond eall min weorod wæs on þa gelicnesse tungles oððe ligite for þære micelnisse þæs goldes.
[006400 (11.6)],"    Hit scan & berhte, foran swa ymb me uton mid þrymme & herebeacen & segnas beforan me læddon."
[006500 (11.7)],    Ond swa micel wundor & wæfersien wæs þæs mines weoredes on fægernisse ofer ealle oþre þeodkyningas þe in middangearde wæron.
[006600 (11.8)],"    Ða sceawede ic seolfa & geseah mine gesælinesse & min wuldor & þa fromnisse minre iuguðe & gesælignisse mines lifes, þa wæs ic hwæthwugo in gefean in minum mode ahafen."
[006700 (12.1)],"    Ac swa hit oft gesæleð on þæm selran þingum & on þæm gesundrum, þæt seo wyrd & sio hiow hie oft oncyrreð & on oþer hworfeð, þa gelomp us þæt we wurdon earfoðlice mid þurste geswencte & gewæcte."
[006800 (12.3)],"    Ðone þurst we þonne earfoðlice abæron & aræfndon, þa wæs haten Seferus min þegn funde þa wæter in anum holan stane & þa mid ane helme hlod hit & me to brohte."
[006900 (12.5)],"    & he sylfa þursti wæs se min þegn, & hwæþre he swiðor mines feores & gesynto wilnade þonne his selfes."
[007000 (12.6)],"    Þa he þa þæt wæter me to brohte swa ic ær sægde þa het ic min weorod & ealle mine duguþe tosomne, & hit þa beforan heora ealra onsyne niðer ageat, þy læs ic drunce & þone minne þegn þyrste & minne here & ealne þe mid me wæs."
[007100 (12.9)],"    Ond ic þa beforan him eallum herede Seferes dæde þæs mines þegnes, & hine beforan hiora ealra onsione mid deorweorðum gyfum gegeafede for ðære dæde."
[007200 (12.11)],"    Ond þa mid þy þe þæt min werod gehyrted & gestilled wæs, þa ferdon we forð þy wege þe we ær ongunnon ða næs long to þon in þæm westenne þæt we to sumre ea cwoman."
[007300 (12.13)],    On þære ea ofre stod hreod & <pintreow> & abies þæt treowcyn ungemetlicre gryto & micelnysse þy clyfe weox & wridode.
[007400 (13.1)],"    Þa we to þære ea cwoman, ða het ic for ðæm unarefnedlican þurste þe me selfum getenge wæs & eac eallum minum herige & þæm nytenum þe us mid wæron mine fyrd restan & wician."
[007500 (13.3)],    Mid þy we ða gewicod hæfdon ða wolde ic minne þurst lehtan & celan.
[007600 (13.4)],    Þa ic þæt wæter bergde ða wæs hit biterre & grimre to drincanne þonne ic æfre ænig oðer bergde.
[007700 (13.5)],    & nowþer ne hit se mon drincan meahte ne his ænig neat onbitan ne meahte.
[007800 (13.6)],"    Þa wæs ic swiðe on minum mode generwed for ðæm dumbum nytenum, for þon ic wiste þæt men yþelicor meahton þone þurst arefnan þonne þa nietenu."
[007900 (13.8)],"    Wæs þæra feðerfota nietena micel mænigeo mid me & micel mænigeo elpenda þa þe gold wægon & læddon ungemetlicre micelnisse ðusend, & twa þusenda horsa & CCCC buton þæm eoreda, & XX þusenda feþena."
[008000 (13.10)],"    Þonne wæs þridde healf þusend mula ðe þa seamas wægon, & XXX þusenda ealfarena & oxna þa ðe hwæte bæron, twa þusenda olfenda, fif hund hryðra þara þe mon dæghwamlice to mete dyde."
[008100 (13.13)],    Wæs unrim getæl eac þon on horsum & on mulum & on olfendum & on elpendum ungemetlicu mængeo us æfter ferde.
[008200 (13.14)],    Ealle þa wæron mid unarefnedlice þurste geswencte & gewæcte.
[008300 (13.15)],    Ða men þonne hwilum hie þa iren geloman liccodan hwilum hie ele byrgdon & on þon þone grimman þurst celdon.
[008400 (13.16)],    Sume men ðonne of hiora scome þa wætan for þæm nyde þigdon.
[008500 (14.1)],"    Seo wise wæs þa <in> me on twa healfa uneþe ærest be minre seolfre nedþearfe, & mines weorodes."
[008600 (14.2)],"    Het ic þa ælcne mon hine mid his wæpnum gegerwan, & faran forð & þæt eac fæstlice bebead ðæt se mon se ne wære mid his wæpnum æfter fyrdwison gegered, þæt hine mon scolde mid wæpnum acwellan."
[008700 (14.4)],    Ða wundredon hie swiðe for hwon hie þa hefignesse & micelnisse ðara wæpna in swa miclum þurste beran scoldon þær nænig feond ne æteowde.
[008800 (14.6)],"    Ac ic wiste hwæþre þæt ure for & siðfæt wæs þurh <þa> <lond> & stowe þe missenlicra cynna eardung in wæs, nædrena & rifra wildeora."
[008900 (14.8)],"    Ond we we ðe þæs londes ungleawe & unwise wæron, <þæt> <usic> ðonne semninga hwelc earfeðo on becwome."
[009000 (15.1)],"    Ferdon we þa forð be þære ea ofre, ða wæs seo eatoðe tid dæges."
[009100 (15.1)],"    Þa cwoman we to sumre byrig, seo burh wæs on midre þære ea in anum eglonde getimbred."
[009200 (15.2)],    Wæs seo burh mid þy hreode & treowcynne þe on þære ea ofre weox & we ær biwriton & sægdon asett & geworht.
[009300 (15.4)],    Ða gesawon we in þære byrig & ongeaton <Indisce> men fea healf nacode eardigende.
[009400 (15.5)],"    Ða hie þa us gesawon hie selfe sona in heora husum deagollice hie miþan ða wilnade ic þara monna onsyne to geseonne, þæt hie us fersc wæter & swete getæhton."
[009500 (15.7)],"    Mid þy we ða longe bidon & us nænig mon to wolde þa het ic fea stræla sendan in þa burh innan, to þon gif hie hiera willum us to noldon þæt hie for þæm ege þæs gefeohtes nede scoldon."
[009600 (15.9)],    Ða wæron hie þy swyðor afyrhte & hie fæstor hyddan.
[009700 (15.10)],"    Þa het ic CC minra þegna of greca herige leohtum wæpnum hie gegyrwan, & hie on sunde to þære byrig foron & swumman ofer æfter þære ea to þæm eglande."
[009800 (15.12)],"    Þa hie ða hæfdon feorðan dæl þære ea geswummen, ða becwom sum ongrislic wise on hie."
[009900 (15.13)],"    Þæt wæs þonne nicra mengeo on onsione maran & unhyrlicran þonne ða elpendas in ðone grund þære ea & betweoh ða yða þæs wæteres þa men besencte & mid heora muðe hie sliton & blodgodon & hie ealle swa fornamon, þæt ure nænig wiste hwær hiora æni cwom."
[010000 (15.16)],"    Ða wæs ic swiðe yrre þæm minum ladþeowum, þa us on swylce frecennissa gelæddon."
[010100 (15.17)],"    Het hiera ða bescufan in þa ea L & C & sona þæs ðe hie inne wæron, swa wæron þa nicoras gearwe tobrudon hie swa hie þa oðre ær dydon, & swa þicce hie in þære ea aweollon swa æmettan ða nicras, & swilc unrim heora wæs."
[010200 (15.20)],    Þa het ic blawan mine byman & þa fyrd faran.
[010300 (16.1)],    Þa hit ða wæs sio endlefte tid dæges & we forðferdon.
[010400 (16.1)],"    Ða gesawon we men æfter þære ea feran, hæfdon of þæm hreode & of þæm treowcynne þe in ðære ea ofre stodon on scipwisan geworht þæt hie onufan sæton."
[010500 (16.3)],"    Þa men mid þy we æfter ferscum wætre hie frunon, þa onswaredon hie us & sædon hwær we hit findan mehton in hiora gereorde & cwædon þæt we fundon sumne swiðe micelne mere in þæm wære fersc wæter & swete genog, & þæt we genog raðe to þæm becwoman gif we geornfulle wæron."
[010600 (16.7)],    & þa for þæm þingum swa monigra geswencnissa þæt we ealle þa niht ferdon mid þurste gewæcte & mid ura wæpna byrþenum swiðe geswencte.
[010700 (16.8)],"    & ofer ealle þa niht ðe we ferdon <þus> symle leon & beran & tigris & pardus & wulfas ure ehtan, & we þæm wiðstodon."
[010800 (16.10)],"    Þa ðy æftran dæge ða hit wæs seo eahtoðe tid dæges, þa cwomon we to þæm mere ðe us mon ær foresæde."
[010900 (16.11)],"    Þa wæs he eall mid wudu beweaxen mile brædo, wæs hwæþre weg to ðæm wætre."
[011000 (16.12)],"    Ða wæs ic gefeonde þæs swetan wætres & þæs ferscan & þa sona minne þurst ærest gelehte & þa eal min weored, ða het ic wætrian sona ure hors & ure nieteno eall wæron hie swiðe mid þurste fornumene ða het ic <sioððan> sona þa fyrd wician."
[011100 (16.15)],"    Wæs seo wicstow ða on lengo XXes furlonga long, & swa eac in brædo."
[011200 (16.16)],"    Sioðþan hie þa gewicod hæfdon, þa het ic ceorfan ða bearwas & þone wudu fyllan þæt monnum wære þy eþre to þæm wæterscipe to ganganne, & to þæm mere þe we bi gewicod hæfdon."
[011300 (16.18)],"    Þa het ic ða gesamnian eall þa ure hors & nietenu & elpendas & hie het gebringan on middum þæm urum wicum, & betwih þæm geteldum, þy læs hiora ænig to lore wurde, for þon us wæs uncuð hwæt us on nihtlicum fyrste gesælde."
[011400 (16.21)],"    & þa het ic eac of þæm wudo þe ðær gefylled wæs þæt mon fyr onælde, sio fyrd þe mid me wæs þa didon hie swa."
[011500 (16.22)],"    & þa ðær onældon þusend fyra & eac fif hund, for þon ic þæt dyde gif us on niht uncuðes hwæt on becwome þæt we hæfdon æt þæm fyre leoht & fullaste."
[011600 (17.1)],"    Þa we þara fyra hæfdon onæled swa fela swa us þa ðuhte, þa bleow man mine byman & ic mete þigde & eall min fyrd swa dyde."
[011700 (17.2)],"    Wæs hit þa an tid to æfenes, & þa het ic onbærnan ðara gyldenra leohtfato þe ic mid me hæfde twa þusendo."
[011800 (17.3)],    Ða toforan monan upgonge þa cwomon þær Scorpiones þæt wyrmcyn swa hie ær gewunelice wæron <toweard> þæs wætersciepes.
[011900 (17.5)],    Wæs þæra wyrma micel mænegeo & heora wæs unrim & hie swiðe on þa ure wic onetton & in þa feollon.
[012000 (17.6)],    Ða æfter þon cwoman þær hornede nædran Carastis þæt nædercyn.
[012100 (17.7)],"    Þa wæron ealle missenlices hiwes, for þon hie wæron sume reode, sume blace, sume hwite."
[012200 (17.8)],    Sumum þonne scinan þa scilla & lixtan swylce hie wæron gyldne þonne mon onlocode.
[012300 (17.9)],"    Eall þæt lond hleoðrade for þara wyrma hwistlunge, & us eac noht lytel ege from him wæs."
[012400 (17.10)],"    Ac we þa mid scyldum us scyldan, & eac mid longsceaftum sperum hie slogan & cwealdon monige eac in fyre forburnon."
[012500 (17.12)],    Þas ðing we þus drugon þæt we swa wið þam wyrmum fuhtan & wunnan huru twa tida þære nihte.
[012600 (18.1)],"    Sioðþan hie þa wyrmas hæfdon ondruncen þæs wætres þa gewiton hie þonon, & ure no ne ehton."
[012700 (18.2)],"    Ða wæs seo þridde tid þære nihte, þa wolde we us gerestan, þa cwoman þær nædran eft wunderlicran þonne ða oþre wæron & egeslicran."
[012800 (18.3)],    Þa hæfdon tu heafdo & eac sume hæfdon þreo.
[012900 (18.4)],"    Wæron hie wunderlicre micelnisse, wæron hie swa greate swa columnan ge eac sume uphyrran & gryttran, cwoman þa wyrmas of þæm neahdunum & scrafum þider to þon þæt hie þæt wæter drincan woldon."
[013000 (18.6)],"    Eodon þa wyrmas & scluncon wundorlice, wæron him þa breost upgewende & on ðæm hricge eodon, & a swa hie hit geforan gelice mid þæm scillum gelice mid ðe muþe ða eorþan sliton & tæron."
[013100 (18.9)],    Hæfdon hie þa wyrmas þrie slite tungan & þonne hie eðedon þonne eode him of þy muðe mid þy oroþe swylce byrnende þecelle.
[013200 (18.10)],    Wæs þæra wyrma oroð & eþung swiðe deadberende & æterne & for hiora þæm wolbeorendan oroðe monige men swulton.
[013300 (18.12)],"    Wið þissum wyrmum we fuhton leng þonne ane tide þære nihte, & hie þa wyrmas acwealdon XXXtig monna þære fyrde, & minra agenra þegna XX."
[013400 (19.1)],    Ða bæd ic þa fyrde hwæþre þæt hie hæfdon god ellen þara þinga þe us on becwomon swa monigra geswencnissa & earfeðo.
[013500 (19.2)],"    Þa hit wæs seo fifte tid þære nihte, þa mynton we us gerestan, ac þa cwoman þær hwite leon in fearra gelicnisse swa micle & hie ealle swiðe grymetende ferdon."
[013600 (19.4)],    Mid þa ða leon þyder cwoman þa ræsdon hie sona on us & we us wið him sceldan þæs ðe we mihton & us wæs swælc geswencnis & swilc earfeþo mid deorum becymen in þære sweartan niht & in þære þystran.
[013700 (19.7)],"    Swelce eac <eoforas> þær cwoman unmætlicre micelnisse, & monig oþer wildeor & eac tigris us on þære nihte þar abisgodon."
[013800 (19.8)],"    Swelce þær eac cwoman hreaþemys þa wæron in culefrena gelicnesse swa micle, & þa on ure ondwlitan sperdon & us pulledon."
[013900 (19.10)],"    Hæfdon hie eac þa hreaþemys teð in monna gelicnisse, & hie mid þæm þa men wundodon & tæron."
[014000 (20.1)],"    Eac ðæm oþrum bisgum & geswencnissum þe us on becwom, þa cwom semninga swiðe micel deor sum mare þonne þara oðra ænig."
[014100 (20.2)],    Hæfde þæt deor þrie hornas on foran heafde & mid þæm hornum wæs egeslice gewæpnod.
[014200 (20.3)],    Þæt deor Indeos hataðdentes tyrannum.
[014300 (20.4)],"    Hæfde þæt deor horse gelic heafod, & wæs blæces heowes."
[014400 (20.5)],"    Ðis deor mid þy ðe hit þæs wætres ondronc, þa beheold hit þa ure wicstowe, & þa semninga on us & on ure wicstowe ræsde."
[014500 (20.6)],"    Ne hit for þæm bryne wandode þæs hatan leges & fyres þe him wæs ongean, ac hit ofer eall wod & eode."
[014600 (20.7)],"    Mid þy ic þa getrymede þæt mægen greca heriges, & we us wið him scyldan woldon, þa hit ofsloh sona minra þegna XXVI ane ræse, & LII hit oftræd, & hie to loman gerenode þæt hie mec nænigre note nytte beon meahton."
[014700 (20.10)],    & we hit þa unsofte mid strælum & eac mid longsceaftum sperum of scotadon & hit ofslogon & acwealdon.
[014800 (21.1)],"    þa hit wæs foran to uhtes, þa æteowde þær wolberende lyft hwites hiowes, & eac missenlices wæs heo on hringwisan fag, & monige men for heora þæm wolberendan stence swulton mid þære wolbeorendan lyfte þe þær swelc æteowde."
[014900 (21.3)],    Þa ðær cwoman eac Indisce mys in þa fyrd in foxa gelicnisse and in heora micle.
[015000 (21.4)],    Ða þonne ure feþerfotnietenu bitan & wundedon & monige for hiora wundum swultan.
[015100 (21.6)],"    Þara monna hit þonne ælc gedigde, þeah hie heora hwelcne gewundodan."
[015200 (21.6)],"    Ða hit wæs toforan dæges þa cwoman þær þa fugelas, Nocticoraces hatton, wæron in wealhhafoces gelicnesse, wæron hie þa fugelas brunes hiowes, & him wæron þa nebb & þa clea ealle blace."
[015300 (21.9)],"    Þa fuglas ybsæton eallne þone ofer þæs meres, & þa fuglas us nænige laðe ne yfle ne wæron, ac hie þa gewunelican fixas þe in þæm mere wæron mid hiora cleum uptugon & þa tæron."
[015400 (21.11)],    Ða fuglas þa we hie ne onweg flegdon ne him lað dydon.
[015500 (21.12)],    Ac hi him selfe eft gewiton þonon.
[015600 (22.1)],"    Þa hit ða on morgen dæg wæs, ða het ic ealle mine ladþeowas þe mec on swelc earfeðo gelæddon, het hie þa gebindan & him þa ban & sconcan forbrecan, ðæt hie on niht wæron from þæm wyrmum asogone þe þæt wæter sohton."
[015700 (22.3)],"    & ic him het eac þa honda of aheawan, þæt hie be gewyrhtum þes wites wite drugon, þe hie ær hiora þonces us on gelæddon & gebrohton."
[015800 (23.1)],    Het ða blawan mine byman & þa fyrd faran forð þy wege þe we ær ongunnen hæfdon.
[015900 (23.2)],    Foran we ða þurh ða fæstlond & þurh þa ungeferenlican eorþan.
[016000 (23.2)],"    Þa wæs þær eft gesomnad micel fyrd Indiscra monna & þæra elreordigra þe ða lond budon, & we þa wið þæm gefuhton."
[016100 (23.4)],    Mid þy we þa us eft ongeaton maran gefeoht toweard & mare gewin.
[016200 (23.5)],    Ða forleton we þa frecnan wegas & siðfato & þa þæm selran we ferdon.
[016300 (23.5)],"    Ond swa mid mine werode onsunde in Patriacen þæt lond we becwoman mid golde & oþrum weolum swiðe gewelgode, & hie us þær fremsumlice & luflice onfengon."
[016400 (23.7)],"    Mid þy we þa eft of þæm londe foron of Patriacen, ða becwoman we on þa londgemæro Medo & Persa, þa we ðær eft edniowunga hæfdon micle gefeoht."
[016500 (23.9)],    & XX daga ic þær mid minre fyrde wið him wicode.
[016600 (24.1)],"    Sioðþan we þa þonon ferdon þa wæs hit on seofon nihta fæce, þæt we to þæm londe & to þære stowe becwoman þær Porrus se cyning mid his fyrde wicode."
[016700 (24.2)],    & he swiðe þæs londes fæstenum truwode þonne his gefeohte & gewinne.
[016800 (24.3)],"    Þa wilnade he þæt he me cuðe & mine þegnas, þa he þæs frægen & axsode from þæm ferendum minra wicstowa, þa wæs þæt me gesæd þæt he wilnade me to cunenne & min werod."
[016900 (24.6)],"    Ða alede ic minne kynegyrylan & me mid uncuþe hrægle & mid lyþerlice gerelan me gegerede, swelce ic wære hwelc folclic mon & me wære <metes> & wines þearf."
[017000 (24.7)],"    Þa ic wæs in þæm wicum Porres swa ic ær sæde, ða sona swa he me þær geahsode & him mon sægde þæt þær mon cymen wæs of Alexandres herewicum, þa het he me sona to him lædan."
[017100 (24.10)],    Mid þy ic þa wæs to him gelæded þa frægn he me & ahsode hwæt Alexander se cyning dyde & hulic mon he wære & in hwylcere yldo.
[017200 (24.11)],    Ða bysmrode ic hine mid minum ondswarum & him sæde þæt he forealdod wære & to þæs eald wære þæt he ne mihte elcor gewearmigan buton æt fyre & æt gledum.
[017300 (24.13)],"    Þa wæs he sona swiðe glæd & gefeonde þara minra ondswaro & worda, for þon ic him sæde þæt he swa forealdod wære."
[017400 (24.15)],"    & ða cwæð he eac hu mæg he la ænige gewinne wið me spowan swa forealdod mon, for þon ic eom me self geong & hwæt."
[017500 (24.16)],"    Þa he ða geornlicor me frægn be his þingum, ða sæde ic þæt ic his þinga feola ne cuþe & hine seldon gesawe ðone cyning, for þon þe ic wære his þegnes mon & his ceapes heorde & wære his feohbigenga."
[017600 (24.19)],"    Þa he ðas word gehyrde, ða sealde he me an gewrit & ænne epistolan, and me bæd þæt ic hine Alexandre þæm kyninge ageafe, & me eac mede gehet gif ic hit him agyfan wolde & ic him gehet þæt ic swa don wolde swa he me bæd."
[017700 (24.22)],"    Swa ic ða þonon gewiten wæs & eft cwom to minum herewicum, þa ægþer ge ær ðon þe ic þæt gewrit rædde ge eac æfter þon þæt ic wæs swiðe mid hleahtre onstyred."
[017800 (24.24)],"    Ðas þing ic for þon þe secge magister, & Olimphiade minre meder, & minum geswustrum, þæt ge gehyrdon & ongeaton þa oferhygdlican gedyrstignesse þæs elreordgan kyninges."
[017900 (25.1)],    Hæfde ic þa þæs kyninges wic & his fæstenu gesceawod þe he mid his fyrde in gefaren hæfde.
[018000 (25.2)],    Ða sona on morgne þæs ða eode Porrus se kyning me on hond mid ealle his ferde & dugoþe þa he hæfde ongieten þæt wið me gewinnan ne meahte.
[018100 (25.4)],    Ond of þæm feondscipe þe us ær betweonum wæs þæt he seoðþan wæs me freond & eallum greca herige & min gefera & gefylcea.
[018200 (25.5)],"    & ic him ða eft his rice ageaf & þa ðære unwendan are þæs rices þe him seolfa næniges rices ne wende, þæt he ða me eall his goldhord æteowde, & he þa ægþer ge mec ge eac eall min werod mid golde gewelgode."
[018300 (25.8)],"    & Herculis gelicnisse & Libri ðara twegea goda, he buta of golde gegeat & geworhte & hie butu asette in þæm eastdæle middangeardes."
[018400 (25.9)],    Ða wolde ic witan hwæþer ða gelicnissa wæron gegotene ealle swa he sæde.
[018500 (25.10)],"    Het hie þa þurhborian þa wæron hie buta of golde gegotene, ða het ic eft þa ðyrelo þe hiora mon þurh cunnode mid golde forwyrcean & afyllon & het þa ðæm godum bæm onsægdnisse on secgan."
[018600 (26.1)],    Þa ferdon we forð & woldan ma wunderlicra þinga geseon & sceawian & mærlicra.
[018700 (26.2)],"    Ac þa ne gesawon we swa swa we þa geferdon noht elles buton þa westan feldas & wudu & duna be þæm garsecge, ða wæron monnum ungeferde for wildeorum & wyrmum."
[018800 (26.4)],    Þa ferde ic hwæþre be þæm sæ to þon þæt ic wolde cunnian meahte ic ealne middangeard ybferan swa garsecge beligeð.
[018900 (26.5)],"    Ac þa sægdon me þa londbigengan þæt se sæ wære to þon þiostre & se garsecg eall, þæt hine nænig mon mid scipe geferan ne meahte."
[019000 (26.7)],    On ic þa ða wynstran dælas Indie wolde geondferan þy læs me owiht in þæm londe beholen <oððe> bedegled wære.
[019100 (27.1)],    Ða wæs þæt lond eall swa we geferdon adrugad & fen & cannon & hreod weoxan.
[019200 (27.2)],"    Ða cwom þær semninga sum deor of þæm fenne & of ðæm fæstene, wæs þæm deore eall se hrycg acæglod swelce snoda hæfde þæt deor seonowealt heafod swelce mona & þæt deor hattequasi caput luna& him wæron þa breost gelice niccres breastum & heardum toðum & miclum hit wæs gegyred & geteþed."
[019300 (27.5)],    Ond hit þa þæt deor ofsloh mine þegnas twegen.
[019400 (27.6)],"    Ond we þa þæt deor nowþer ne mid spere gewundigan ne meahte ne mid nænig wæpne, ac we hit uneaþe mid isernum hamerum & slecgum gefyldon & hit ofbeoton."
[019500 (28.1)],    Ða becwoman we syðþan to þæm wudum Indie & to þæm ytemestum gemærum þæs londes & ic þa het þa fyrd þær wician be þære ea þe Biswicmon hatte.
[019600 (28.3)],    Wæron þa wic on lengo L furlanga long & swa eac in brædo.
[019700 (28.3)],"    Woldon we þa to urum swæsendum sittan, wæs hit þa seo endlefte tid dæges, þa wæs semninga geboden þæt we wæpenu noman ure tioloden, & us wære micel þearf þæt we us scyldan."
[019800 (28.6)],    Þa dydon we swa fengon to ussum wæpnum swa us  beboden wæs.
[019900 (28.6)],    Ða cwom þær micel mængeo elpenda of þæm wudo ungemetlic weorod þara diora.
[020000 (28.7)],    Cwoman hie to þon þyder þæt hie on ða ure wic feohtan.
[020100 (28.8)],"    Þa het ic sona þa hors gerwan & eoredmen hleapan up, & het geniman swina micelne wræd & drifan on horsum ongean þæm elpendum, for þon ic wiste þæt swin wæron ðæm deorum laðe, & hiora rying hie meahte afyrhton."
[020200 (28.11)],"    & þa sona þæs þa elpendas ða swin gesawon þa wæron hie afyrhte, & sona on þone wudu gewiton."
[020300 (28.12)],"    Ond we þa niht on þære wicstowe gesundlice wicodon, & ic hæfde <hie> mid fæstene gefæstnad þæt us nowþer ne deor ne oðer earfeðo sceððan meahten."
[020400 (29.1)],"    Ða hit þa on morgen dæg wæs, þa ferdon we on oþer þeodlond India, ða cwoman we on sumne micelne feld."
[020500 (29.2)],"    Ða <gesawon> we þær ruge wifmen, & wæpned men wæron hie swa ruwe & swa gehære swa wildeor."
[020600 (29.3)],"    Wæron hie nigon fota uplonge, & hie wæron þa men nacod & hie næniges hrægles ne gimdon."
[020700 (29.4)],    Ðas men Indeos hatað Ictifafonas & hie of ðæm neaheum & merum þa hronfiscas up tugon & þa æton & be þæm lifdon & þæt wæter æfter druncon.
[020800 (29.6)],"    Mid þy ic þa wolde near þa men geseon & sceawigon, ða flugon hie sona in þa wæter & hie þær in þæm stanholum hyddon."
[020900 (29.8)],"    Þa æfter þon gesawon we betweoh þa wudubearwas & þa treo healfhundinga micle mængeo, ða cwoman to þon þæt hie woldon us wundigan."
[021000 (29.9)],"    & we þa mid strælum hie scotodon, & hie sona onweg aflymdon ða hie eft on þone wudu gewiton."
[021100 (29.10)],    Þa <syððan> geferdon we in þa westenn India & we þa þær noht wunderlices ne mærlices gesawon.
[021200 (30.1)],"    Ond we þa eft in Fasiacen þæt lond becwoman þanan we ær ferdon & we þær gewicodon be þæm neahwætrum & we þær ure geteld bræddon ealle on æfen, & þær wæron eac fyr wel monigo onæled."
[021300 (30.3)],"    Ða cwom þær semninga swiðe micel wind & gebræc, & to þæs unheorlic se wind geweox þæt he þara ura getelda monige afylde, & he ða eac usse feþerfotnietenu swiðe swencte."
[021400 (30.5)],"    Ða het ic gesomnigan eft þa geteld & seamas ealle tosomne, & hie mon þa seamas & þa þing ðara ura wicstowa earfoðlice tosomne for þæm winde gesomnode."
[021500 (30.7)],    Ond ða on gehliuran dene & on wearmran we gewicodan.
[021600 (30.8)],"    Mid þy we gewicod hæfdon & ure þing eall gearo, þa het ic eallne þone here þæt he to swæsendum sæte & mete þigde, & hie þa swa dydon."
[021700 (30.9)],"    Mid þy hit æfenne nealehte, ða ongunnon þa windas eft weaxan, & þæt weder hreogan & ungemetlic cele geweox on þone æfen."
[021800 (30.11)],    Ða cwom þær micel snaw & swa miclum sniwde swelce micel flys feolle.
[021900 (30.12)],"    Ða ic þa unmætnisse & micelnisse ðæs snawes geseah, ða þuhte me þæt ic wiste þæt he wolde ealle þa wicstowe forfeallan."
[022000 (30.13)],"    Ða het ic þone here þæt hie mid fotum þone snaw trædon, & þa fyr eall wæron forneah for þære micelnesse þæs snawes adwæscte & acwencte."
[022100 (30.15)],"    Hwæþere us þær wæs anes þinges eþnes, þæt se snaw ðær leng ne wunede þonne ane tide."
[022200 (30.16)],"    Ða sona wæs æfter þon swiðe sweart wolcen & genip, & þa eac cwoman of þæm sweartan wolcne byrnende fyr."
[022300 (30.17)],    Þa fyr ðonne feollon on þa eorþan swelce byrnende þecelle & for þæs fyres bryne eall se feld born.
[022400 (30.18)],    Ða cwædon men þætte hie wendon þæt þæt wære goda eorre þæt usic þær on becwome.
[022500 (30.20)],    Ða het ic eald hrægl toslitan & habban wið þæm fyre & sceldan mid.
[022600 (30.20)],    Þa <seoððan> æfter þon we hæfdon smolte niht & gode <siðþan> usic þa earfeðo forleton.
[022700 (31.1)],"    & we ða sioðþan butan orenum þingum mete þigdon & usic restan, & ic þær þa bebyrgde minra þegna V hund þe ðær betweoh ða snawas & earfeþo & þa fyr þe us þær in þæm wicum on becwoman þæt hie forwurdon & deade wæron."
[022800 (31.3)],"    Ond þa het ic of þære wicstowe <sioððan> þa ferd faran forð & we þa foron forð be þæm sæ, & þær ða hean hos & dene & garsecg ðone Æthiopia we gesawon."
[022900 (31.5)],    Swelce eac þa miclan & þa mæron dune we gesawon þa mon hateð Enesios & þæt scræf Libri þæs godes.
[023000 (31.6)],"    Ða het ic þær in bescufan forworhte men þæt ic wolde gewitan hweþer sio segen soð wære þe me mon ær be þon sægde, þæt þær nænig mon ingan mehte & eft gesund æfter þon beon nymþe he mid asegendnisseum ineode in þæt scræf."
[023100 (31.9)],"    & þæt wæs eac æfter þon gecyðed in þara monna deaðe, for þon ðy þriddan dæge hie swulton ðæs þe hie in þæt scræf eodon."
[023200 (31.11)],"    Ond ic eaþmodlice & geornlice bæd þa godmægen þæt hie mec ealles middangeardes kyning & hlaford mid hean sigum geweorþeden, ond in Macedoniam ic eft gelæded wære to Olimphiade minre meder & to minum geswustrum & gesibbum."
[023300 (32.1)],"    Ða wolde ic eft in Fasiacen þæt lond feran, mid þy ic þa ferde mid mine weorede, ða cwoman us þær on ðæm wege twegen ealde men togeanes."
[023400 (32.2)],    Ða frægn ic hie & ahsode hwæþer hie owiht mærlic in þæm londum wisten.
[023500 (32.3)],    Ða ondsworadon hie mec & sægdon þæt nære mara weg þonne <ic> meahte on tyn dagum geferan.
[023600 (32.4)],"    Hwæþre mid ealle mine weorede somod ic hit geferan ne mehte for ðara wega nerwette, ac mid feower þusendum monna ic hit geferan meahte, þæt ic mærlices hwæthwugo gesawe."
[023700 (32.7)],    Ða wæs ic swiðe bliðe & gefeonde for þæm hiora wordum.
[023800 (32.7)],"    Ða cwæð ic eft to him & him spræc liðum wordum to: secgað, la, mec, git ealdon, hwæt þæt sie mærlices & micellices þæt git mec gehatað þæt ic þær geseon mæge?"
[023900 (32.9)],    Ða andswarode me hiora oðer & cwæð: þu gesiehst kyning gif þu hit <geferest> þa tu trio sunnan & monan on Indisc & on grecisc sprecende.
[024000 (32.11)],"    Oþer þara is wæpnedcynnes sunnan trio, oþer wifkynnes þæt monan trio, & hie gesecgað þæm men þe hie frineð, hwæt godes oþðe yfles him becuman sceal."
[024100 (33.1)],    Ða ne gelyfde ic him ac wende þæt hi mec on hyscte & on bismer sægdon.
[024200 (33.1)],    & ic swa cwæð to minum geferan: min þrym is from eastewearde middangearde oþ þæt westanweardne & mec þas <forealdodan> elreordegan nu her bysmergeað.
[024300 (33.3)],"    Mynte ic hie haton yflian, ða sworan hie swiðe þæt hie soð sægdon & noht lugen þara þinga."
[024400 (33.5)],"    Ða wolde ic gecunnian hwæþer hie mec soð sægdon, & mec mine geferan bædon þæt hie swelcra merþo bescerede ne wæron, ac ðæt <we> gecunnedon hwæþer hit swelc wære ða hit næs micel to geferanne."
[024500 (33.7)],"    Genom þa mid mec þreo þusendo, & forlet mine fyrd elcor in Fasiacen under Pore þæm kyninge & under minum gerefum ðær abidon."
[024600 (33.9)],    Ða foran we & usic þa ladteowas læddon þurh þa wædlan stowe wætres & þurh þa unarefndon lond wildeora & wyrma þa wæron wunderlicum nomum on Indisc geceged.
[024700 (34.1)],    Mid þy we þa nealehtan ðæm þeodlonde þa gesawon we ægþer ge wif ge wæpnedmen mid <panthera> fellum & tigriscum þara deora hydum gegyryde & nanes oðres brucon.
[024800 (34.3)],    Mid þy ic þa frægn hie & ahsode hwelcre ðeode kynnes hie wæron.
[024900 (34.3)],    Ða ondswarodon hie mec & sægdon on hiora geþeode þæt hie wæran Indos.
[025000 (34.4)],    Wæs seo stow rum & wynsumo & balzamum & recels ðær wæs genihtsumnis & þæt eac of þæra treowa telgan weol & þa men þæs londes bi ðy lifdon & þæt æton.
[025100 (34.6)],"    Mid þy we ða geornlicor þa stowe sceawodon & betwih þa bearwas eodon, & ic ða wynsumnesse & fægernesse þæs londes wundrade."
[025200 (35.1)],    Ða cwom se bisceop þære stowe us togeanes.
[025300 (35.1)],"    Wæs he se bisceop X fota upheah, & eall him wæs se lichoma sweart buton þæm toþum ða wæron hwite."
[025400 (35.2)],"    & þa earan him þurh þyrelode, & earhringas onhongedon of mænigfealdan gimcynne geworhte, & he wæs mid wildeora fellum gegerwed."
[025500 (35.4)],"    Þa he se bisceop to me cwom, ða grette he me sona & <halette> his leodþeawe."
[025600 (35.5)],    Frægn he eac me to hwon ic þider cwome & hwæt ic þær wolde.
[025700 (35.6)],    Þa ondswarode ic <him> þæt mec lyste geseon þa halgan trio sunnan & monan.
[025800 (35.7)],"    Ða ondswarode he: gif þine geferan beoð clæne from wifgehrine, þonne moton hie gongan in þone godcundan bearo."
[025900 (35.8)],    Wæs minra geferana mid me þrio hund monna.
[026000 (35.9)],    Þa het se bisceop mine geferan þæt hie hiora gescie & ealne heora gerelan him of adyden.
[026100 (35.10)],    Ond het ic æghwæt swa don swa he us bebead.
[026200 (35.11)],    Wæs hit þa sio endlefte tid dæges.
[026300 (35.11)],"    Ða bad se socerd sunnan <setlgonges> for þon sunnan trio agefeð ondsware æt þæm upgonge & eft æt setlgonge, & þæt monan triow gelice swa on niht dyde."
[026400 (36.1)],"    Ða ongon ic geornlicor þa stowe sceawigan, & geond þa bearwas & treowu gongan, þa geseah ic þær balzamum þæs betstan stences genoh of þæm treowum ut weallan."
[026500 (36.3)],    Þæt balzamum ægþer ge ic ge mine geferan þær betwih þæm rindum noman þæra trio.
[026600 (36.4)],"    Þonne wæron ða halgan trio sunnan & monan on middum þæm oðrum treowum meahton hie beon hunteontiges fota upheah, & eac þær wæron oþre treow wunderlicre heanisse ða hatað Indeos Bebronas."
[026700 (36.6)],"    Þara triowa heannisse ic wundrade, & cwæð þæt ic wende þæt hie for miclum wætan & regnum swa heage weoxon."
[026800 (36.8)],"    Ða sægde se bisceop þæt þær næfre in þæm londum regnes dropa ne cwome ne fugel ne wildeor, ne nænig ætern wyrm þæt her dorste gesecean ða halgan gemæro sunnan & monan."
[026900 (36.10)],"    Eac þonne he sægde se bisceop þonne þæt eclypsis wære þæt is þonne ðæs sunnan asprungnis oðþe þære monan, þæt ðe halgan triow swiðe wepen & mid micle sare <onstyred> wæron, for þon hie ondredon þæt hie hiora godmægne sceoldon beon benumene."
[027000 (36.13)],"    Ða þohte <ic> þæt ic wolde onsægdnisse þær onsecgan, ac þa forbead me se bisceop, & sægde þæt ðæt nære alyfed ænigum men þæt he þær ænig nyten cwealde oþþe blodgyte worhte, ac mec het þæt ic me to þara triowa fotum gebæde, þæt sunna & mone me soþre ondsware geondwyrdum þara þinga ðe ic frune <sioððan> þas þing þus gedon wæron."
[027100 (36.17)],    Þa gesawon we westan þone leoman sunnan & se leoma gehran þæm treowum ufonweardum.
[027200 (36.19)],"    Ða cwæð se sacerd: lociað nu ealle up & be swa hwylcum þingum swa ge willon frinan, þence on his heortan deagollice, & nænig mon his geþoht openum wordum ut ne cyðe."
[027300 (37.1)],"    Mid þy we þa wel neah stodan þam bearwum & þæm godsprecum, þa ðohte ic on minum mode hwæþer ic meahte ealne middangeard me on onweald geslean, & þonne sioþþan mid þæm siogorum geweorþad, ic eft meahte becuman in Macedoniam to Olimphiade minre meder, & minum geswustrum."
[027400 (37.4)],"    Ða ondswarode me þæt triow Indiscum wordum & þus cwæd: Ða unoferswyðda Alexander in gefeohtum þu weorðest cyning & hlaford ealles middangeardes, ac hwæþre ne cymst þu on þinne eþel ðonan þu ferdest ær, for þon ðin <wyrd> hit swa be þinum heafde & fore hafað aræded."
[027500 (37.8)],"    Ða wæs ic ungleaw þæs geþeodes þara Indiscra worda þe þæt triow me to spræc, ða rehte hit me se bisceop & sægde."
[027600 (37.9)],"    Mid þy hit mine geferan gehyrdon þæt ic eft cwic ne moste in minne eþel becuman, ða wæron hie swiðe unrote for þon."
[027700 (37.11)],"    Þa wolde ic eft on þa æfentid ma ahsian, ac þa næs se mona þa gyt uppe."
[027800 (37.12)],"    Mid þy we þa eft eodon in þone halgan bearo, & we þa eft be þæm treowum stodan gebædon us þa sona to þæm treowum swa we ær dydon."
[027900 (37.13)],"    & ic eac in mid mec gelædde mine þrie ða getreowestan frynd, ða wæron mine syndrige treowgeþoftan, þæt wæs ærest Perticam, & Clitomum, & Pilotan, for þon ic me ne ondred þæt me þæra ænig beswice, for þon þær næs riht on þære stowe ænigne to acwellanne for þære stowe weorþunge."
[028000 (38.1)],    Ða þohte ic on minum mode & on minum geþohte on hwelcre stowe ic sweltan scolde.
[028100 (38.2)],"    Mid þy ða ærest se mona upeode þa gehran he mid his sciman þæm triowum ufeweardum & þæt triow ondswarode þæm minum geþohte & þus cwæð: Alexander fulne ende þines lifes þu hæfst gelifd, ac þys æftran geare þu swyltst on Babilone on Maius monðe from þæm þu læst wenst from þæm þu bist beswicen."
[028200 (38.5)],"    Ða wæs ic swiðe sariges modes, & þa mine frynd swa eac þa me þær mid wæron."
[028300 (38.6)],"    & hie weopon swiðe, for þon him wære min gesynto leofre þonne hiora seolfra hælo."
[028400 (38.7)],"    Ða gewiton we to urum geferum eft, & hie woldon to hiora swæsendum sittan, & ic wolde for þæm bysegum mines modes me gerestan."
[028500 (38.9)],    Ac þa bædon mec mine geferan þæt ic on swa micelre modes unreto & nearonisse mec selfne mid fæstenne ne swencte.
[028600 (38.10)],"    Þigde ða tela <medmicelne> mete wið mines modes willan, & þa tidlice to minre reste eode for þon ic wolde beon gearo æt sunnan upgonge þæt ic eft in geeode."
[028700 (39.1)],"    Ða on morgne mid þy hit dagode, þa onbræd ic & þa mine getreowestan frynd aweahte þæt ic wolde in þa halgan stowe gan."
[028800 (39.2)],"    Ac þa reste hine se besceop þa giet, & mid wildeora fellum wæs gegerwed & bewrigen."
[028900 (39.3)],    & irenes & leades þa men on þæm londum wædliað & goldes genihtsumiað & be ðæm balzamum þa men in þæm londe lifgeað & of ðæm neahmunte wealleð hluter wæter & fæger & þæt swiðe swete.
[029000 (39.6)],    Þonne drincað þa men þæt & by lifigeað.
[029100 (39.6)],"    & þonne hie restað, þonne restað hie buton bedde & bolstre, ac on <wildeora> fellum heora bedding bið."
[029200 (39.7)],    Ða awehte ic þone bisceop.
[029300 (39.8)],    Hæfde se bisceop þreo hund wintra on yldo.
[029400 (40.1)],"    Mid þy he þa se bisceop aras, ða eode ic on þa godcundan stowe & þa þriddan siðe þæt sunnan treow ongon frinan þurh hwelces monnes hond min ende wære getiod, <oððe> hwelcne endedæg min modor oþðe min geswuster nu gebidan scoldon."
[029500 (40.4)],    Þa ondswarode me þæt treow on grecisc & þus cwæð: Gif ic þe þone gesecge þines feores yþelice þu ða wyrde oncyrrest & his hond befehst.
[029600 (40.5)],"    Ac soð ic þe secge þæt yb anes geares fyrst & eahta monað þu swyltst in Babilone, nalles mid iserne acweald swa ðu wenst ac mid atre."
[029700 (40.7)],"    Ðin modor gewiteð of weorulde þurh scondlicne deað & unarlicne, & heo ligeð unbebyrged in wege fuglum to mete & wildeorum."
[029800 (40.8)],    Þine sweostor beoð longe gesæliges lifes.
[029900 (40.9)],    Ðu þonne ðeah <þu> lytle hwile lifge hweþre ðu geweorðest an cyning & hlaford ealles middangeardes.
[030000 (40.10)],"    Ac ne frign ðu unc nohtes ma <ne> axa, for þon wit habbað oferhleoðred þæt gemære uncres leohtes, ac to Fasiacen & Porre þæm cyninge eft gehworf þu."
[030100 (40.12)],"    & fer ðy þa weopon mine geferan, for þon ic swa lytle hwile lyfigan moste."
[030200 (40.13)],"    Ac þa forbead hit se bisceop þæt hi ne weopon, þy læs þa halgan treow þurh heora wop & tearas abulgen."
[030300 (41.1)],"    Ond ne geherde ða ondsware þara treowa ma manna þonne þa mine getreowestan freond, ond hit nænig mon ut cyþan ne moste þy læs þa elreordegan kyningas ðe ic ær mid nede to hyrsumnesse gedyde, þæt hie on þæt fægon þæt ic swa lytle hwile lifgean moste."
[030400 (41.4)],"    Ne hit eac ænig mon þære ferde ðon ma ut mæran moste þy læs hie for ðon ormode wæron & þy sænran mines willan & weorðmyndo, ðæs hie mid mec to fromscipe geferan scoldon."
[030500 (41.6)],    Ond me næs se hrædlica ende mines lifes swa miclum weorce swa me wæs þæt ic læs mærðo gefremed hæfde þonne min willa wære.
[030600 (41.8)],"    Ðas þing ic write to þon, min se leofa magister, þæt þu ærest gefeo in þæm fromscipe mines lifes & eac blissige in þæm weorðmyndum."
[030700 (41.9)],"    Ond eac <swelce> ecelice min gemynd stonde & <hleouige> oðrum eorðcyningum to bysne, ðæt hie witen þy gearwor þæt min þrym & min weorðmynd maran wæron, þonne ealra oþra kyninga þe in middangearde æfre wæron."
[030800 (41.12)],    Finit.
