id,text
[000100 (1)],"    Kalendas Ianuarius gif he byþ on Monandæg, þonne biþ grimm & gemenged winter, & god lencten, & windig sumor, & hreohfull gear biþ, & adlseoce menn beoð on þam geare."
[000200 (2)],"    Kalendas Ianuarius gif he bið on Tiwes dæg, þonne byð dreorig winter, & grimm & windig lencten, & renig sumor, & mænig wif swylt, & scipu frecedlice geyrnað, & cyningas, & ealdormenn sweltað."
[000300 (3)],"    Kalendas Ianuarius gif he biþ on Wodnes dæg, þonne bið heard winter, & yfel lencten, & god sumor, & eorþan wæstmas swiþe geswencte, & hunig ne genihtsumeð, & gunge menn sweltað."
[000400 (4)],"    Kalendas Ianuarius gif he bið on þunresdæg, þonne biþ god winter, & windig lencten, & god sumor, & genihtsumnes on eorþan wæstmum, & sib biþ ofer eorðan, & swaþeah sceap & cild sweltað."
[000500 (5)],"    Kalendas Ianuarius gif he biþ on Frigedæg, þonne bið missenlic winter, & god lencten, & god sumor, & micel genihtsumnes & sceapa eagan tedriað on þam geare."
[000600 (6)],"    Kalendas Ianuarius gif he biþ on Sæternesdæg, þonne biþ snawig winter, & blawende lencten, & renig sumor, & eorþan wæstmas geswencte beoþ, & sceap forwirðaþ, & ealde menn sweltaþ, & oðre menn adlseoce bioð, & mænigra eagan tedru bioð, & fyr ricsaþ on þam geare gærgerimes."
[000700 (7)],"    Kalendas Ianuarius gif he biþ on Sunnan dæg, þonne bið god winter, & windig lencten, & dryge sumor, & swyþe god gear biþ þy geare, & sceap weaxað, & micel hunig biþ, & genihtsumnes & sib byð on eorþan."
