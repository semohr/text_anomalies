id,text
[000100 (1)],"    Hit sæigð on halgen bocan, þæt æfter gearan ymbryne swa gewurðen scule, þæt eall middeneard mid hæðenra þeode geðrynge by, & mid heordan hæftnysse swa swyðe gedrecced & gedrefod wurðeð, þæt hine uneaðe ænig riht gelefed mann mid þan heofonlicen kinges tacne gebletsigen mote, oððe gesenigen durre."
[000200 (6)],"    Þas geswæncennysse we mugen nu mycele mare on us sylfen ongyten, þonne we hit on bocan leornigen."
[000300 (7)],"    Þas witen & þas gedrefodnysse þonne gewurðeð, & ateowodnysse þæs awyrgoden Antecristes tocyme, se þe on þysne middeneard toweard is to cumene, þæt is se wiðersace & se deofol þe æt frymðe wið Godes gesceafte gewann, & þurh his oferhyd aðand."
[000400 (11)],    Sæde þæt he mihte rixigen ofer heofones & beon gelic Godes sune.
[000500 (12)],"    Þa ne mihten heofones his oferhyd ahebben, ac wearð he mid mihte on helle grundes mid his gemæccen besænct."
[000600 (14)],"    Se nu eft on wurlde emne from swyðe facan innoðe onfangen byð, & fram swyðe besmitenan & of unclænan geboren, & mid swyðe manfullen & facnen handen afedod, & he byð on mænnisscre gebyrde, Antichristus genæmnod."
[000700 (18)],"    He byð acænnod on þan ungesæligen wongstyde þe Corozaim hatte, & he byð gefedd on Betsaida, & he rixeð on þære byrig þe Capharnaum gecwedon is, & þonne blisseð seo burh Corozaim, for þan þe he on hire byð acænnod, & þonne gefagenað Betsaida, for þan þe he on hire gefedd byð, & þa burhware on Capharnaum mid mycelre oferhyde onhafene byð, & on his rice swyðe gefagenigeð."
[000800 (24)],"    For þyssen ungeðwærnyssen, Drihten on his godspelle þa ungesælignyssen cydde mid þan þrym worden, þa þa he swa cwæð, Wa þe Corozaim, & wa þe Betsaida, & wa þe Capharnaum, for þan þe þu talest þæt þu oð heofon ahafen seo, sy þu mid færlicen ryre on helle grundes gereosest."
[000900 (28)],"    Mid þan he þonne mænde þæs feondes oferhyde, þe on heom rixigeð, & on eallen middenearde byð swyðe mycele ungeðwærnysse & ðrahlice witen on manna bearnen."
